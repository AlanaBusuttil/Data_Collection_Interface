Fir-rivista FM, ta' Settembru 2007, deher artiklu (Bezzina, 2007) li rrakkonta l-vista li l-kittieba u persuna oħra kellhom għand il-ġinekologu, b'dettalji dwar l-użu tal-ispekulum u l-mistoqsijiet tal-ġinekologu waqt il-vista.
Fis-16 ta' April 2009 d-Dipartiment għall-Promozzjoni tas-Saħħa u l-Prevenzjoni tal-Mard nieda kampanja edukattiva dwar il-kanċer tal-prostata li kienet immirata wkoll lejn il-kwistjonijiet ta' virilità (The Times, 2009).
Għal din il-kampanja d-Dipartiment ippubblika poster, meħud minn filmat maħdum apposta, li fih jidher ritratt abjad u iswed ta' torso mikxuf ta' raġel żagħżugħ, lixx u immuskolat (Fig. 1).
Dawn huma biss żewġ stejjer minn ħafna li jidhru fuq bażi regolari fuq il-mezzi tax-xandir, li b'xi mod jew b'ieħor jikkonċernaw il-ġisem uman.
It-test tagħhom – kemm verbali kif ukoll viżiv – jindika l-prontezza li s-soċjetà tal-lum għandha biex titkellem fuq il-ġisem u anki fuq l-esperjenzi korporji ta' individwi personali.
Minn riklami tal-ħwejjeġ u karozzi sa programmi televiżivi u radjofoniċi dwar is-saħħa, u programmi oħrajn li fihom il-protagonisti jitkellmu fuq l-esperjenzi personali tagħhom, huwa evidenti atteġġjament li jinkoraġġixxi lill-individwi jirrakkontaw ġisimhom billi letteralment u figurattivament jikxfuh fil- u għall-pubbliku.
Dawn iż-żewġ eżempji jillustraw dan l-atteġġjament, din l-imġiba konfessjonali li wasslet biex anki l-akkademja tibda tinteressa ruħha fil-ġisem uman u fl-istorja tiegħu, tant li kif jinnutaw xi wħud (Mirzoeff, 1995; Detsi-Diamanti, Kitsi-Mitakou u Yainnopoulou, 2009), mis-sebgħinijiet 'il quddiem l-istudju dwar il-ġisem estenda ruħu għal diversi dixxiplini akkademiċi, u, b'riżultat ta' dan, il-volum ta' letteratura dwar dan is-suġġett sar vast.
Skont Chris Shilling (2005: 5-6) dan il-volum enormi ta' studju saħansitra witta t-triq għal "sub-dixxiplini" ġodda li taw kontribut kbir lit-teorija soċjali u kulturali.
Għalkemm effettivament id-diskors dwar il-ġisem beda ħafna qabel is-snin sebgħin tas-seklu għoxrin, l-interess riċenti aktarx li kien imniedi mix-xogħlijiet ta' Michel Foucault li ġibdu l-attenzjoni tal-akkademja għall-istorja tal-ġisem.
Il-kontribut kbir tiegħu kien li jniedi l-istudju tad-diskors dwar il-ġisem għaliex huwa ra li l-ġisem huwa riżultat ta' proċess diskursiv (Foucault, 1980b).
F'Discipline and Punish (1991 [1977]) Foucault jara kif il-ġisem beda jiġi ttrattat mill-forzi tal-poter b'tali mod li beda jissawwar ġisem doċli li kellu jkun dixxiplinat aħjar u fl-istess waqt magħruf aktar.
Il-mezzi l-ġodda ta' dixxiplina u kastig li Foucault osserva li qamu lejn l-aħħar nofs tas-seklu tmintax ma kellhomx l-għan li jopprimu jew jirripressaw – dik li Foucault (1990 [1978]) jsejħilha "l-ipoteżi ripressiva" – iżda kellhom joriġinaw tip ta' poter ieħor – "il-bijopoter" – li jiled forom ta' mġiba fis-suġġetti umani.
Dan il-poter, li l-istrutturi tiegħu kienu l-ħabs, il-fabbriki, l-isptarijiet u l-iskejjel (Foucault 2003b: 250), ħalla effett dirett fuq il-ġisem li kellu jiġi kkontrollat fil-mumenti kollha tal-ħajja, tant li Foucault (1991 [1977]: 297, 301) jikteb li s-soċjetà saret "carceral archipelago" mnejn il-ġisem ma jistax joħroġ għaliex huwa mgħasses il-ħin kollu.
Mas-seklu dsatax dan il-bijopoter kien b'saħħtu biżżejjed biex ma jibqax iħares biss lejn id-delikwenza u l-illegalità, iżda jifrex il-ħarsa panottika tiegħu anki lejn il-ħajja l-aktar intima tal-iġsma, partikolarment il-ħajja seswali tagħhom.
Hawnhekk Foucault (1990 [1978]: 23) jagħmel waħda mill-premessi teoriċi l-aktar importanti tiegħu: fis-seklu dsatax jibda proġett vast li kellu jinċita lill-individwi biex jistqarru ġisimhom:
Għaldaqstant, kuntrarju għall-ipoteżi ripressiva, mhux talli ma kienx hemm ċensura fuq is-sess talli "[t]here was installed rather an apparatus for producing an ever greater quantity of discourse about sex [...]"
Il-bijopoter ma fittixx li joħloq strumenti ġodda ta' ripressjoni, daqskemm li jissorvelja s-sesswalità u l-ġisem uman bil-ħolqien ta' strutturi diskursivi, fosthom bl-inċitament għall-istqarrija.
Hemm żewġ implikazzjonijiet f'dan kollu: l-ewwel, li permezz tal-istedina biex iberrħu (aktar milli jaħbu) l-individwi bdew jiġu suġġettati għal tip ta' poter ġdid li seta', allura, jiġbor l-informazzjoni u joħloq klassifikazzjonijiet li qabel ma kinux jeżistu (pereżempju l-omosesswalità (Foucault, 1996b [1977]: 217-218); u t-tieni, li din id-dispożizzjoni għall-istqarrija kellha sservi biex dak li jkun isir jaf lilu nnifsu għaliex jikklassifika l-imġiba tiegħu skont il-klassijiet stabbiliti permezz tad-diskors.
Dan ifisser ukoll li, filwaqt li l-bniedem modern iħossu liberu li jitkellem apertament fuq suġġetti li xi darba kienu meqjusin tabù, fir-realtà d-diskors huwa effett ta' poter b'saħħtu aktar milli ta' liberazzjoni mill-konfini tal-poter:
Foucault jara li dan id-diskors jinħoloq mill-istqarrijiet li jseħħu b'diversi mezzi, li jieħdu forom differenti u jseħħu f'kuntesti varji, iżda l-element tal-qrara, tad-diskors fil-beraħ, huwa komuni għat-teknoloġiji differenti tal-istqarrija.
Dawn it-teknoloġiji jvarjaw mill-konsultazzjoni personali ma' psikjatri, sessologi u psikanalisti, sal-aċċess għar-reklamar, kotba, rumanzi, films u anki l-pornografija, tant li kif jistqarr Foucault (2003a: 170) "[c]onfession and freedom of expression face each other and complement each other."
Huwa l-ġisem, jew kif jgħid Foucault (2003a, 203) il-laħam, li jistqarr u b'hekk isawwar lilu nnifsu.
F'soċjetà konfessjonali bħal din (Foucault, 1990 [1978]: 59) il-ġisem isir proġett diskursiv.
Ir-referenza ta' Foucault għal-letteratura bħala teknoloġija ta' stqarrija, tinkoraġġixxi ħarsa lejn il-kitba minn din il-perspettiva.
Dan l-istudju huwa ggwidat mill-ħsieb li r-referenzi korporji fil-poeżija huma minnhom infushom stqarrija, anki jekk l-element konfessjonali mhuwiex dejjem dirett.
Ix-xbieha korporja, f'test kemm viżwali kif ukoll letterarju, se tittieħed bħala stqarrija li trid tiġi pproblematizzata.
Il-kunflitt mal-ġisem u l-ġisem bħala l-innifsi
Il-problema filosofika li mmotivat ħafna mid-diskors dwar il-ġisem tieħu forma ta' argument binariku, li jaqsam l-eżistenza umana f'ruħ u f'ġisem.
Dan il-fattur, iżda, isib ruħu kuntrappuntat mal-kunċett ta' essri metafiżiku, fil-forma ta' ruħ jew proċessi mentali, u għaldaqstant ħafna drabi d-diskors dwar l-eżistenza umana jaqsam lill-bniedem fil-parti spiritwali u fil-parti fiżika tiegħu.
Dan id-duwaliżmu, li jilħaq il-qofol tiegħu fil-cogito ta' Descartes (1968), mhux biss jifred ir-ruħ tal-bniedem mill-ġisem, iżda jagħti lil dawn iż-żewġ lati eżistenza separata u saħansitra jpoġġihom f'relazzjoni antagonista.
Descartes kien laħaq tradizzjoni diġà twila ta' ħsieb binariku li jmur lura sa Platun.
F'diversi kitbiet Platun joħloq dan l-antagoniżmu bejn ir-ruħ u l-ġisem.
Fil-Phaedo (66a, 1997a: 57) Sokrate jiddefinixxi lill-ġisem bħala element disturbanti li jfixkel lir-ruħ mill-kisba tal-għarfien.
Il-filosofija Platonika, filwaqt li saħqet li hija r-ruħ biss li għandha r-rieda għall-għarfien, ikkundannat lill-ġisem bħala element imniġġes li jwassal għat-traġedji u l-ħażen fid-dinja (66c, 1997a: 57).
Il-ħsieb Platoniku jħares lejn il-bniedem bħala essri li huwa mixħut fil-ħabs tal-ġisem (82e, 1997a: 72).
Ix-xbieha tal-ġisem bħala ħabs tar-ruħ hija rikorrenti.
Huwa biss bis-saħħa tas-separazzjoni tar-ruħ mill-ġisem li l-bniedem jista' qatt jasal għall-għarfien għaliex kull meta r-ruħ tagħmel tentattiv biex teżamina xi ħaġa mal-ġisem, din tispiċċa mqarrqa minnu.
Għal Platun, filwaqt li r-ruħ hija eterna, il-ġisem huwa marbut mad-dinja materjali, u bħala tali huwa destinat li jispiċċa.
Ma jistax jonqos, mela, li kemm minħabba x-xkiel li l-ġisem joffri fit-tentattiv tar-ruħ li tikseb l-għarfien, u kemm minħabba l-proċess deġenerattiv tal-lat fiżiku tal-bniedem, fi Platun tidher il-konvinzjoni li l-mewt, appuntu s-separazzjoni sħiħa tar-ruħ mill-ġisem, hija avveniment pożittiv għaliex mhux fil-ħajja iżda wara l-mewt ir-ruħ hija libera li tikseb l-għarfien mixtieq.
Din id-differenzazzjoni bejn ir-ruħ u l-ġisem tidher sewwa fil-Méditations ta' Descartes.
Id-dubji tiegħu jieqfu fuq il-moħħ, il-cogito, mal-punt li l-proċess ta' ħsieb tiegħu jwasslu biex jiddubita l-korp uman.
Huwa l-ħsieb – il-moħħ – dak il-lat uman li jissorpassa d-dubju, kif jidher fit-tieni Meditazzjoni (Descartes, 1968).
Jekk, kif intqal, il-ħsieb Platoniku qies bħala mira assoluta li r-ruħ tinfatam mill-ġisem biex taqbad it-triq lejn l-għarfien, il-cogito Descartesjan jinqata' mill-esperjenzi korporji u materjali.
Fit-tieni Meditazzjoni l-eżistenza hija definita bħala "[a] thing that thinks" (1968: 106).
Bħal fil-filosofija Platonika, f'Descartes jidher li huwa dan l-ispirtu li jaħseb l-element li jista' jsir jaf, li jikseb l-għarfien.
It-tielet Meditazzjoni (1968: 113), fil-fatt, tiftaħ b'Descartes jelimina l-fakultajiet sensorji waqt li tafferma l-eżistenza spiritwali:
Descartes sa jasal biex jikkonkludi li huwa eħfef li wieħed isir jaf dan il-moħħ milli l-ġisem, u li anki kieku dan il-ġisem ma kienx, ma kienx se jieqaf ikun dak li hu.
Ir-res extensa (in-naħa materjali tal-bniedem), u r-res cogitans (il-ħsieb) jispiċċaw, allura, mifrudin għal kollox minn xulxin, hekk kif jidhru fil-filosofija ta' Platun u, barra minn dan, l-istess bħal fid-duwaliżmu Platoniku, iż-żewġ naħat huma opposti għal xulxin, f'dik li hija l-motivazzjoni u l-karatteristika tagħhom, bil-ġisem jixhed il-lat falz u negattiv tal-bniedem.
Id-duwaliżmu Platoniku, u mbagħad dak Descartesjan, kien il-bidu tal-ħsieb dominanti fil-Punent, fejn ir-realtà setgħet tissarraf biss permezz tal-ħsieb, tal-moħħ, tar-ruħ u mhux permezz tal-ġisem u l-materjalità (Galimberti, 2005 [1983]: 54].
U dan minkejja l-fatt li l-ħsieb duwalistiku ta' Platun kien diġà ġie oppost mill-filosofija Artistotelika.
L-istudent ta' Platun ippropona relazzjoni differenti bejn dawn iż-żewġ lati tal-bniedem, u minflok antagoniżmu ra relazzjoni simbjotika bejniethom.
F'De Anima (412a 22, 1906: 51) Aristotli jimmetaforizza din is-simbjożi billi jxebbah lir-ruħ mal-vista u lill-ġisem mal-għajn; l-għajn hija l-materja tal-vista.
Għal Aristotli, l-insistenza tal-imgħallem tiegħu li r-ruħ hija separata mill-ġisem, u li hekk għandu jkun bħala parti mill-iskop tal-ħassieb, kellha ċċedi postha għall-idea li r-ruħ u l-ġisem huma żewġ naħat inseparabbli.
Għal Aristotli (414, 1906: 59) r-ruħ mhijiex indipendenti mill-ġisem anki jekk, fl-istess waqt, mhijiex speċi tal-ġisem: "It is not body, but something belonging to body, and therefore resides in body [...]".
Galimberti (2005 [1983]: 56) josserva li ir-relazzjoni bejn ir-ruħ u l-ġisem kif proposta minn Aristotli ma sabitx ix-xorti li sabet dik imressqa minn Platun.
Platun influwenza l-ħsieb tal-Punent mhux biss fis-separazzjoni tar-ruħ mill-ġisem, iżda wkoll fil-mod kif ġew trattati dawn iż-żewġ naħat tal-bniedem.
Għal Platun, kif kiteb fis-sitt ktieb tar-Repubblika (485d, 1997d: 1109), il-bniedem rett għandu jfittex il-pjaċiri tar-ruħ u jabbanduna l-pjaċiri li jiġu mill-ġisem.
Dan id-duwaliżmu antik li wassal għall-preferenza tar-ruħ/il-moħħ fuq il-ġisem, ħa forom oħra fil-ħsieb tas-seklu għoxrin, anki jekk jista' jkun li huwa nieqes mill-morali u mir-reliġjożità li mmotivaw lil Platun u Descartes.
Il-faxxinu postmodern biċ-ċiberspazju u bir-realtà virtwali jixhed dan it-tentattiv il-ġdid li l-bniedem 'jeħles' mill-ġisem.
Fis-snin tmenin tas-seklu għoxrin il-kultura popolari, l-aktar permezz tal-letteratura u taċ-ċinema, ipproponiet ħsieb li jixbah ħafna l-ideat ta' Platun u Descartes, fejn l-enerġija intellettwali m'għandhiex ħtieġa tal-ġisem, anzi għandha tersaq lejn il-punt fejn tiżvesti ruħha mit-'toqol' korporju.
Rumanzi bħal dawk ta' William Gibson (1984) u Jack Womack (1987), u films bħal Blade Runner (1982) u The Matrix (1999) huma eku ta' dak li kitbu Platun u Descartes.
Dan huwa kumment li Gibson (1984: 6) jgħaddi fuq Case, karattru fi Neuromancer:
Bħalma jinnotaw Michele White (2006: 181) u Nicola Rehling (2009: 182) fost oħrajn, stqarrijiet bħal dawn jirriflettu l-ħsieb duwalistiku tal-moħħ/ġisem waqt li jinqdew b'ideat oriġinati sekli qabel tat-traxxendenza tal-ġisem.
L-istess prontezza li ħafna juru biex 'jimirħu' fid-dinja virtwali permezz tal-internet, tal-logħob diġitali, l-ispazji tematiċi u mezzi oħrajn li jaqtgħu lil dak li jkun mir-realtà attwali, hija miżura oħra li tittieħed biex il-bniedem jiskorpora ruħu u jidħol f'dinja (virtwali) fejn huwa l-intellett li jmexxi kollox.
Din il-ħarba mil-laħam, l-esodu mill-ġisem lejn dak li jittraxxendi l-materja, hija pożizzjoni li tikkaratterizza l-ħsieb postuman, fejn huma l-imħuħ – u mhux il-bnedmin – li jiltaqgħu flimkien f'sistemi teknoloġiċi u f'dinjiet virtwali.
B'viżjonijiet ħafna drabi distopiċi, il-kultura cyberpunk tinsisti li f'sitwazzjoni postumana mhemmx aktar lok għall-ġisem, jew kif jippreferu jsejħulu s-cyberpunks, meat (laħam).
Kirtchev (1997) jiddefinixxi lis-cyberpunks bħala "mħuħ elettroniċi" u "electronic rats, swimming in the ocean of information."
F'dan il-punt id-dinja wkoll tidher titlef il-materjalità tagħha u l-ispazju jsir sistema diġitali fejn jimirħu dawn l-imħuħ teknoloġiċi.
Il-kultura cyberpunk timmira li teħles mhux biss mill-ġisem uman iżda wkoll mill-konfini ta' spazju konkret billi tagħżel li tgħix f'"our worlds in Cyberspace. [...]
Bħalma Platun emmen li bil-ħelsien mill-ġisem u mid-dinja materjali r-ruħ setgħet, sa fl-aħħar, tikseb l-għarfien u l-istat ideali, hekk temmen il-filosofija ċibernetika:
(Kirtchev, 1997)
Veduti oħrajn fl-istess kategorija ta' ħsieb iżda forsi inqas radikali jikkummentaw dwar il-mutazzjoni tal-ġisem uman, il-proċess ta' tibdil li fih il-ġisem isir cyborg jew jiġi mifhum bħala oġġett obsolet.
Din il-'mewta tal-ġisem' tista' tidher f'forom differenti li jvarjaw minn ibridità ta' ġisem u magna (appuntu s-cyborg) għaċ-ċaħda tiegħu.
Bartlem (2009: 156) tara li hemm modi differenti kif l-arti kontemporanja qiegħda tittratta dawn in-nozzjonijiet.
L-ewwel mod li titkellem dwaru Bartlem issejjaħlu l-mod rappreżentattiv, fejn l-artisti joħolqu rappreżentazzjonijiet ta' kif jistħajlu li l-ġisem se jkun fil-futur.
Fost l-artisti li jaqgħu taħt din il-kategorija Bartlem tinkludi lil Patricia Piccinini, magħrufa sewwa għall-mod kif tippreżenta xogħlijiet li jiddisturbaw il-konfini bejn id-dinja annimaleska u d-dinja umana (Fig. 2).
Ix-xogħlijiet ta' Stelarc (Stelios Arkadiou) u Orlan (Mireille Suzanne Francette Porte) jaqgħu taħt mod ieħor propost minn Bertlam: ir-rappreżentazzjoni ta' figuri ċibernetiċi bl-użu tal-ġisem tal-artist stess.
Dawn iż-żewġ artisti esperimentaw b'ġisimhom biex juru kif fis-sitwazzjoni postumana l-konfini bejn il-ġisem uman u l-magna qegħdin jiġu sfukati wkoll.
Stelarc (1998: 116, 117) jirrimarka li "THE BODY MUST BURST FROM ITS BIOLOGICAL, CULTURAL, AND PLANETARY CONTAINMENT", u "[...]
TECHNOLOGY NOW BECOMES A COMPONENT OF THE BODY" (ittri kbar fl-oriġinal).
Bħal uħud mill-ispettakli ta' Stelarc, Orlan esperimentat b'interventi kirurġiċi biex tibdel id-dehra tagħha u tqarreb lil ġisimha ma' magni.
F'dik li Bartlem (2009: 156) issejħilha 'l-estetika postumana cyborg', dawn iż-żewġ artisti mmaterjalizzaw estetika li tmur lilhinn minn dak li huwa bijoloġikament uman permezz ta' sitwazzjonijiet u rappreżentazzjonijiet fejn tiġi enfasizzata l-interrelazzjoni bejn il-ġisem u teknoloġiji kontemporanji.
Stelarc jibqa' magħruf għal rappreżentazzjonijiet 'artistiċi' bħall-impjant ta' widna fi driegħu jew l-estensjoni ta' driegħ mekkaniku ma' driegħu bijoloġiku, esperimenti li jirreferu direttatment għas-cyborg manifesto ta' Donna Haraway.
Mhux kull min iħaddan dan il-faxxinu biċ-ċibernetika jmur fl-estremitajiet tal-manifesti tas-cyberpunks.
Rod Giblett (2008: 142) jagħti interpretazzjoni politika lill-fenomenu ċibernetiku fis-sens li jara lis-cyborg bħala ħlejqa li taqsam il-konfini tal-oppożizzjoni kapitalista bejn il-kultura u n-natura, u jemmen li effettivament "[t]he cyborg is different in degree rather than in kind from say, the gunner and cinemagoer [...]".
Elaine L. Graham (2002: 189) titlob ċerta kawtela minn dawk li huma tal-ħsieb li s-sitwazzjoni postumana – flimkien mal-attivitajiet artistiċi meħuda bħala eżempju hawn fuq – hija marbuta direttament mal-ideat Platoniċi u Descartesjani.
Filwaqt li tirrikonoxxi li l-kontribut kritiku ta' ħafna kummentaturi jipparaguna ċ-ċiberspazju mal-iskorporjament li jitkellem dwaru Descartes, hija tiġbed l-attenzjoni tal-qarrejja tagħha li mqar l-ispazju virtwali għadu jiddependi minn stimuli bijoloġiċi.
Graham temmen li l-forom ta' interazzjoni virtwali ma jistgħux jabbandunaw il-ġisem b'mod totali, u attwalment iżommu ċerti konvenzjonijiet li l-komunità (korporja) tuża.
Hija tkompli li dak li qiegħed jiġri huwa sinteżi li fiha l-esperjenza korporja tittrasforma t-teknoloġija u viċiversa.
Bħala eżempju Graham tiġbed l-attenzjoni għall-fatt li mqar fil-komunikazzjoni ċibernetika (bħall-użu tal-korrispondenza elettronika, messaġġi ċellulari u ċ-chatting fuq il-kompjuter) jintużaw sinjali – imsejħa emoticons – li jesprimu ħsibijiet f'forom ta' espressjonijiet korporji.
White (2006: 20) tidher qiegħda tagħmel din l-istess premessa meta tinnota li hemm din it-tendenza li l-makkinarju użat għall-komunikazzjoni u l-'preżenza' virtwali (bażikament il-kompjuter) ħafna drabi jingħata kwalitajiet animati bl-użu ta' ċerti xbihat u espressjonijiet.
Dan huwa l-każ anki fil-lingwa Maltija, b'idjomi 'teknoloġiċi' bħal, "il-kompjuter qed jgħidli li għandu virus", "blajt virus", "kompjuter għajjien (slow)", "mietet il-hard disk" u oħrajn.
Għaldaqstant, filwaqt li ċerti ħassieba jaddottaw postumaniżmu radikali li jirrendi lill-ġisem obsolet bi stqarrijiet tat-tip li "the human body, our body, seems superfluous [...] because today everything is concentrated in the brain and the genetic code" u "[the body is] slowly disappearing" (Baudrillard, 18-19), oħrajn jifhmu li dan it-twemmin jista' jkun terribbli u jieħdu pożizzjoni inqas kategorika.
Fl-analiżi tagħha tal-postumaniżmu Katherine Hayles (1999: 284) tieħu pożizzjoni aktar moderata li, filwaqt li tagħraf li f'ħafna mumenti fil-ħajja ta' kuljum il-bniedem qiegħed iċedi postu għall-magna u l-essri virtwali (ngħidu aħna bl-użu tar-robots minflok ħaddiema u f'sistemi aktar kumplessi), hemm limitu sa fejn dawn il-magni jistgħu jimitaw lill-essri uman.
Minflok ma tirriduċi l-ġisem uman bħala ħaġa superfluwa jew obsoleta, Hayles tagħraf li fi tmiem l-aħħar millennju u l-bidu ta' dan, il-bniedem daħal f'relazzjoni simbjotika mal-magna.
Is-cyborg ma baqax nozzjoni jew fenomenu tal-fantaxjenza, l-aktar meta wieħed iqis kemm iġsma umani llum il-ġurnata huma 'mħallta'.
Dak li Stelarc għamel b'ġismu għall-finijiet ta' spettaklu, ħaddieħor qiegħed jgħixu għal raġunijiet mediċi (impjanti artifiċjali permezz ta' interventi kirurġiċi, bħal pacemakers u partijiet skeletali artifiċjali) jew għal raġunijiet kożmetiċi permezz ta' impjanti ta' materjal biokompatibbli għat-tkabbir ta' partijiet differenti tal-ġisem.
Fl-istess waqt li kien hemm għaddej dan il-kurrent postuman, li kellu t-tir li jnaqqas jew saħansitra jxejjen l-importanza tal-ġisem uman, l-istess ġisem beda jingħata importanza li skont ma rrimarkaw xi wħud (Bonnet, 2007: 54; Creed, 1995: 101) kienet ħafna akbar minn dik li ngħatat qabel.
Jekk għal xi wħud il-ġisem qabad it-triq biex jogħsfor, għal oħrajn il-ġisem sar xi ħaġa tant reali li l-preżenza tiegħu bdiet tinfirex f'oqsma li jista' jkun il-korp uman, sa dakinhar, kien oġġett aljen għalihom.
Id-duwaliżmu Descartesjan u l-insistenza ta' din il-filosofija li tweġġaħ ir-ruħ/il-moħħ u teskludi lill-ġisem mill-essenza umana, isibu oppożizzjoni qawwija fi tmiem is-seklu dsatax, fost l-oħrajn minn Nietzsche u Freud.
Nietzsche jagħmel inverżjoni tal-ordni Platoniku u Descartesjan tar-relazzjoni bejn il-moħħ u l-ġisem, u jara li l-element metafiżiku huwa biss parti mill-element fiżiku.
F'Nietzsche l-moħħ u l-ġisem mhumiex f'tensjoni bejn xulxin, u ma hemmx il-kunċett ta' superjorità spiritwali fuq il-materja; anzi, l-ispiritwalità ta' Nietzsche hija wieħed mill-organi tal-ġisem.
F'Nietzsche, jikkummenta Lash (1991: 274-275), l-ispiritwali jitwieled mill-fiżiku.
Anki l-psikanaliżi Freudjana, waħda mill-akbar rivoluzzjonijiet fil-ħsieb li ġab miegħu s-seklu għoxrin, tagħmel din l-inverżjoni.
Meta wieħed iqis li t-teorija Freudjana rabtet l-iżvilupp psikoloġiku tal-bniedem mat-tensjoni li tqum mill-biża' tal-kastrazzjoni fil-każ tal-irġiel u fix-xewqa għall-fallu fil-każ tan-nisa (Freud 1977e [1924]), isir aktar evidenti li l-ġisem huwa l-qofol tal-essri uman.
Il-proċess tat-tiswir tal-innifsi, skont Freud, kontinwament u totalment jirreferi għat-tensjonijiet psikiċi fil-bniedem li, min-naħa tagħhom, jirreferu bla waqfien għall-korp.
Il-kumpless Edipiku, prinċipju fundamentali fit-teorija Freudjana, l-istess bħall-iżvilupp tal-personalità, ikkawżat mit-tensjoni bejn l-Id, l-Ego u s-Superego, u l-istadji differenti li jgħaddu minnhom it-tfal fil-maturazzjoni tagħhom (l-istadju orali, anali u ġenitali), jibqgħu jirreferu għal impulsi li huma direttament relatati mal-ġisem jekk mhux ukoll ikkawżati minnu.
Fir-replika tiegħu għall-kritika li ġiet indirizzata lejn il-psikanaliżi għaliex din irrifjutat li tikkommetti ruħha lejn in-naħa 'ogħla', morali u soprapersonali tan-natura umana (375-6), Freud jikteb li s-superego huwa l-eredi tal-kumpless Edipiku, u bħala tali huwa wkoll l-espressjoni tal-impulsi u tal-bidliet libidinali li jseħħu fl-id.
[Enfasi tiegħi].
Anki l-psikanaliżi ta' Lacan torbot il-kuxjenza (element tradizzjonalment marbut mal-moħħ) mal-ġisem, fis-sens li din il-kuxjenza tinkiseb bl-identifikazzjoni tal-jien max-xbieha (korporja) fil-mera (Lacan, 2001a [1966]).
Kif jinnota Casey (1998: 210), fit-teorija Lacanjana l-jien jifforma ruħu bl-identifikazzjoni mal-ġisem qabel ma jiġi ffurmat l-innifsi.
Fil-qasam tal-psikoloġija hemm studjużi oħrajn li raw il-ġisem bħala l-bażi tal-kuxjenza umana.
Lakoff (1987) u Johnson (1987) it-tnejn kitbu bl-iskop li juru kif il-bniedem huwa kostrett li jaħseb kif jaħseb minħabba n-natura korporja tiegħu.
Lakoff u Johnson (1999: 4) saħansitra jargumentaw li mhuwiex possibbli li teżisti kuxjenza skorporja u jkomplu li "the very structure of reason itself comes from the details of our embodiment."
Nietzsche kellu jkun fundamentali għall-mewġa filosofika fis-snin sittin u sebgħin, immexxija minn Foucault, u l-psikanaliżi influwenzat lil ħafna studjużi f'dixxiplini u fi skejjel differenti.
Iżda l-ħarsa lejn l-istudju tal-ġisem ma tistax tinjora l-iskola tal-fenomenoloġija, li wkoll ittrattat il-ġisem u r-relazzjoni tiegħu mal-moħħ u mad-dinja tal-madwar.
Husserl (1983: 82) kien diġà ħareġ bl-idea li m'hemmx separazzjoni bejn il-ġisem u l-moħħ, u l-kuxjenza u l-fiżikalità huma unità waħda, tant li huwa jħares lejn il-korp bħala mezz ta' perċezzjoni.
X'aktarx li kien ix-xogħol ta' Merleau-Ponty (2001 [1962]), ippubblikat wara tmiem it-Tieni Gwerra Dinjija (1945), li ħalla l-akbar impatt fuq il-mod kif il-ħassieba ta' tmiem is-seklu għoxrin ikkummentaw dwar il-ġisem (Shilling, 2005: 54) u li offra sfida serja lill-mudell duwalista ta' Platun u Descartes (Nagataki u Hirose, 2007; Olson, 1986).
Il-fenomenoloġija ta' Merleau-Ponty tenfasizza l-idea li l-ġisem uman mhuwiex sempliċiment oġġett, iżda l-mezz tal-preżenza tal-bniedem fid-dinja – il-bniedem qiegħed fid-dinja permezz tal-ġisem – u bħala tali huwa wkoll is-sit tal-kuxjenza tal-bniedem.
Merleau-Ponty ikompli juri li l-ġisem għandu wkoll il-fakultà tal-intenzjonalità.
Jekk inhu hekk, allura dan iwassal għall-punt kardinali li l-ġisem huwa l-font tal-esperjenza umana kollha kemm hi.
Meta Merleau-Ponty jisħaq fuq il-punt li l-ġisem mhuwiex biss oġġett, qiegħed, allura, jikkonċepih bħala suġġett, bħala aġent li jagħti tifsira lill-madwar, u mhux jilqa' b'mod passiv dan l-ambjent.
Din l-argumentazzjoni se twasslu biex jieħu pożizzjoni dijametrikament opposta għal dik espressa fil-cogito ta' Descartes: il-jien mhuwiex ekwivalenti għar-ruħ, għar-res cogitans, iżda għall-ġisem.
Il-proġett femminista
L-identifikazzjoni tal-jien mal-ġisem hija evidenti ħafna f'xogħlijiet ta' kittieba femministi l-aktar dawk li ħarġu huma wkoll mill-kultura Franċiża.
Meta Hélène Cixous (1976: 880) talbet lill-qarrejja tagħha biex jiktbu lilhom infushom irreferiet proprju għall-ġisem ta' dawn il-qarrejja bħala l-mezz li kellu jwassal għat-testwalizzazzjoni tal-innifsi:
Xi skolari femministi bħal Bigwood (1991), Young (2005 [1980]) u sa ċertu punt Butler (1988), sejsu xogħolhom fuq il-fenomenoloġija ta' Merleau-Ponty iżda dawn l-aħħar żewġ filosfi kkontestaw huma stess il-ħsieb tiegħu dwar il-ġisem.
Young (1998: 286) issib diffikultà bit-trattament li Merleau-Ponty ta lill-ġisem għaliex ħasset li l-filosofija tiegħu tillokalizza s-suġġettività fil-ġisem mingħajr ma tistaqsi jekk l-iġsma li għandhom sess u ġens, jesprimux suġġettivitajiet differenti.
Butler (1989b: 86) tressaq oġġezzjoni simili għal dik ta' Young u filwaqt li tapprezza s-siwi tat-teorija ta' Merleau-Ponty għall-proġett femminista – tant li tirrikonoxxi l-qrubija ta' din il-filosofija ma' dik ta' Simone de Beauvoir f'The Second Sex – tara wkoll li din l-istess teorija tista' tkun kontroproduttiva.
Bħala femminista, Butler tilmenta mill-fatt li għalkemm Merleau-Ponty jeskludi strutturi 'naturali' tas-sesswalità, il-ħsieb tiegħu xorta waħda jwassal għal reifikazzjoni tar-relazzjonijiet kulturali bejn is-sessi meta jsejħilhom 'essenzjali' u 'metafiżiċi'.
Bħala ħassieba leżbjana, Butler toġġezzjona wkoll għall-fatt li Merleau-Ponty jattribwixxi deskrizzjonijiet tas-sesswalità li hija tarahom maqbudin f'assunzjonijiet normattivi dwar il-karattru eterosesswali.
L-oġġezzjonijiet ta' Young u ta' Butler għall-filosofija ta' Merleau-Ponty jixħtu dawl fuq l-attitudni lejn il-ġisem imxandra mill-ħsieb femminista: attitudni kritika li kellha, bħala l-għan prinċipali, li l-ġisem jiġi pproblematizzat u jitqies bħala paradigma.
Għalkemm ma kinux l-uniċi (Foucault, 1980b, 1990 [1978], 1991 [1977]; Sennett, 2002 [1994], u oħrajn) , il-femministi qiesu l-ġisem bħala sit ta' kontestazzjoni soċjali, u aktar minn hekk, arena oħra fejn tiġi miġġielda l-battalja politika bejn is-sessi.
Għall-femminiżmu, il-ġisem ma kienx sempliċiment oġġett, u kellha titneħħa l-impressjoni li mqar il-Ħarsa lejh setgħet kienet nieqsa minn motivazzjonijiet u interessi innoċenti.
Immexxi mill-prinċipju bażiku ta' de Beauvoir, li mara ma titwilidx iżda tissawwar (1989 [1949]: 267), il-femminiżmu saħaq fuq id-differenza bejn is-sess u l-ġens: tal-ewwel huwa l-ġisem bijoloġiku li jiddifferenzja l-femminil mill-maskil; tat-tieni huwa s-sett ta' fatturi li jiddifferenzjaw lin-nisa mill-irġiel f'aspetti kulturali u allura ideoloġiċi.
Ma setax jonqos li l-iskulari femministi juru interess partikolari fl-istudju tal-ġisem, anki għaliex, kif jinnotaw Grosz (1994: 4) u Kirby (2008: 215) il-mudell Descartesjan jintuża wkoll biex tinħoloq mentalità binarika anki fuq livell ta' sessi.
Elizabeth Grosz u Vicky Kirby huma tnejn fost numru ta' femministi li josservaw li din l-ideoloġija torbot in-natura u l-ġisem mal-mara u ma' dak li jappartjeni għall-femminilità, filwaqt li dak li huwa maskili huwa identifikabbli f'dak li huwa razzjonali u evolut.
Elizabeth Spelman (1982) tara li din it-tendenza li l-ġisem, u mhux ir-raġuni, jiġi identifikat mal-mara, tinstab diġà f'Phaedo (60a; 112d) u f'The Republic (395d-e; 605 c-d) ta' Platun fost oħrajn.
Bħalma tagħmel Butler (2006 [1990] 16-17) warajha, Spelman (1982: 119 'il quddiem) saħansitra tikkritika lil de Beavoir, li minkejja l-oġġezzjonijiet tagħha għall-mod kif l-irġiel irrendew lin-nisa, xorta waħda żammet l-istess tendenza somatofobika ta' Platun u l-filosfi duwalisti l-oħrajn, l-istess kif baqgħu jagħmlu Betty Friedan (1963), Shulamith Firestone (1970) u Mary Daly (1978).
Dan id-duwaliżmu jirrifletti ruħu f'duwaliżmu ieħor, marbut mill-qrib miegħu.
Fl-introduzzjoni tagħha għal The Second Sex (1989 [1949]: xxix; xxi), de Beauvoir tistaqsi "X'inhija l-mara?" u toħroġ bit-tweġiba li s-soċjetà patrijarkali tinterpreta lill-mara bħala l-Ieħor (xxii).
Din l-alterità hija proċess kumpless iffurmat minn proċessi differenti li jwasslu dejjem għall-punt li l-mara hija nuqqas.
Minħabba li l-ideoloġija dominanti tara lir-raġel bħala s-suġġett, il-mara għandha nuqqas ta' dak kollu li għandu r-raġel, jew aħjar m'għandhiex dak li jagħmel lir-raġel is-suġġett.
Terġa' u tgħid, dejjem skont de Beauvoir, hija l-bijoloġija – is-sess – li tinkwadra lill-mara skont ir-ridiet maskili u huwa għalhekk li fid-duwaliżmu raġuni/natura l-mara tiġi identifikata mat-tieni.
Fit-tentattiv li jimponi ruħu fuq in-natura, ir-raġel jestendi din l-istess attitudni fil-konfront mas-sess femminili, għax wara kollox il-mara tirrappreżenta n-natura.
Minħabba f'hekk il-mara hija ġisem u bħala ġisem trid tiġi investigata, ikkolonizzata, fi kliem ieħor mirbuħa.
L-impożizzjoni maskili fuq in-natura sseħħ ukoll fil-mod kif ir-raġel jirrelata mal-mara: filwaqt li jippretendi li l-mara tkun natura, joħloq sensiela ta' restrizzjonijiet fuq in-natura tagħha, biex b'hekk din tiġi mirbuħa.
L-ekonomija maskili ħolqot ġabra ta' rikjesti fuq il-ġisem femminili li, paradossalment, iwasslu biex ineħħu n-naturalezza tiegħu.
Ngħidu aħna, il-mara trid bilfors tkun sabiħa, u biex tkun sabiħa hemm programmi dixxiplinari sħaħ – dieti, ilbies, tiżjin – li minflok ma jaċċentwaw il-ġisem naturali jippromwovu l-verżjoni maskilista tal-ġisem femminili.
Fi kliem Elisabeth Bronfen (2007: 82-83) il-ġisem femminili jsir kommodità, xbieha għall-bejgħ, ikkundizzjonat minn serje ta' pożi u ġesti li huma sinifikaturi sesswali rikjesti mill-Ħarsa maskili.
Ir-reġim maskili, iżda, huwa kuntradittorju u jittrażmetti pożizzjonijiet paradossali li jkomplu joġġettivizzaw lis-sess femminili.
Fl-istess waqt li l-mara għandha tkun sabiħa, il-ġmiel femminili ħafna drabi huwa ttrattat b'ċertu xettiċiżmu jekk mhux ukoll b'sens ta' kundanna.
Holliday u Sanchez (2006: 181-2) jiġbdu l-attenzjoni li kif riflessa fl-istorja tal-ħsieb, is-sbuħija tal-mara, ħafna drabi, tqajjem suspett u eventwalment kundanna li l-ġmiel fiżiku jġib miegħu l-korruzzjoni tar-ruħ.
Fl-għajn maskili jeżistu żewġ tipi ta' nisa sbieħ: dawk sbieħ min-natura tagħhom u l-oħrajn li jissebbħu b'mezzi artifiċjali.
L-ewwel tip ta' nisa jitqiesu bħala passivi, u allura tajbin biex jaqdu lill-irġiel, filwaqt li dawk tat-tieni tip jitqiesu bħala perikolużi, kundannabbli, għaliex jesponu s-sesswalità tagħhom u b'hekk isiru aġenti tagħhom infushom.
Il-messaġġi kuntradittorji mgħoddija mill-Ħarsa maskili fir-rigward tal-ġmiel femminili huwa evidenti ħafna fl-arti viżiva.
Griselda Pollock (2003 [1998]: 160) tosserva li fl-arti viżiva l-Mara tiġi kkostruwita f'termini kuntrastanti u polarizzati: f'mument tidher bħala l-verġni u f'mument ieħor bħala l-prostituta.
Il-mara ssir spettaklu, sakemm il-forma tagħha ssegwi l-format iddettat mix-xewqat maskili.
Nead (1992: 60) tħoss li l-ħafna pitturi ta' nisa mneżżgħa esponew il-ġisem femminili iżda fl-istess waqt ħbew iġsma femminili oħrajn li ma kkonformawx mal-ġisem ideali kif ikkostruwit mill-Ħarsa maskili.
Il-mara l-mikxufa kienet biss dik li ssodisfat lil din il-Ħarsa: mara bajda, żagħżugħa, b'saħħitha u x'aktarx affluwenti (64).
Jekk il-ġisem tal-Mara jikseb ix-xbieha tiegħu permezz ta' proċess ideoloġiku, ikun mistenni li dan l-istess proċess isawwar lil dan il-ġisem innifsu.
Mhijiex id-dehra biss li ġiet ikkostruwita mill-għajn maskili, iżda anki l-partijiet u l-organi ġewwiena ta' dan il-ġisem.
Megħjuna minn studji dwar l-istorja tal-mediċina u tax-xjenza, il-kittieba femministi spiss jirrimarkaw li anki l-għarfien meqjus bħala xjentifiku huwa r-riżultat ta' interessi normattivi u huwa implikat fi proċessi ideoloġiċi.
L-istudji ta' Jacques Le Goff (1989) u Thomas Laqueur (1990) juru b'mod tassew konvinċenti kif mhux biss il-mediċina bidlet l-ideat tagħha dwar l-iżvilupp tal-ġisem uman, iżda ħafna drabi dawn l-ideat kienu mgħobbija b'referenzi ideoloġiċi, bħal ngħidu aħna li s-sess femminili huwa sempliċiment deformazzjoni tas-sess maskili (Laqueur 1990: 63 'il quddiem).
Dawn l-istudji jimxu fuq binarji simili għal dawk li studjużi femministi għamlu tad-diskors mediku.
Londa Schiebinger (2000 [1986]) turi li l-interess mediku fl-istruttura skeletali tan-nisa fis-seklu tmintax wassal biex id-differenza fid-daqs tal-kranju femminili tiġi interpretata bħala ġustifikazzjoni għall-esklużjoni tan-nisa mill-oqsma xjentifiċi u kulturali.
Nelly Oudshoorn (2000 [1990]) tikxef l-implikazzjonijiet kulturali dwar il-ġens fl-istudju tal-ormoni li ħa spinta qawwija fis-seklu għoxrin.
Emily Martin (1997 [1987]: 31 'il quddiem) tosserva kif il-lingwaġġ mediku dwar il-menstruwazzjoni u l-menopawsa, pereżempju, huwa mgħobbi b'ideat politiċi billi kontinwament juża reġistru negattiv: il-menstruwazzjoni hija 'ħela' filwaqt li l-isperma u kulma hu marbut mar-riproduzzjoni min-naħa maskili huwa deskritt b'terminoloġija pożittiva.
Dawn huma biss ftit studji fost ħafna oħrajn li juru kif is-soċjetà patrijarkali taddotta d-diskors xjentifiku biex tiġġustifika l-qasma soċjali u politika bejn is-sessi, u b'hekk tiżvantaġġja lis-sess femminili.
Għaldaqstant, il-femminiżmu pproblematizza x-xjentifiċità tax-xjenza u wera b'mod konvinċenti li d-diskors maħluq mill-interessi fil-bijoloġija huma implikati fi proċess normattiv u allura ideoloġiku.
Ix-xjenza, allura, tibda titqies bħala organizzazzjoni soċjali oħra li tipperpetwa l-iżbilanċ politiku bejn is-sessi, l-istess kif jagħmlu l-arti, il-media, l-edukazzjoni u l-oqsma oħrajn li jibnu soċjetà.
Jekk hemm teorija li tqajjem reazzjoni mill-iskola femminista din żgur li hija t-teorija tas-sesswalità ta' Freud.
Il-kontestazzjoni femminista għal din it-teorija tagħfas fuq il-fatt li Freud qies is-superjorità maskili bħala xi ħaġa naturali u dan għamel dan sawwar it-teorija tiegħu fuq iċ-ċentralità tal-fallu.
F'Female Sexuality (1977f [1931]: 376) Freud jagħmilha ċara li minn mindu jkunu għadhom tfal, in-nisa jagħrfu s-superjorità tas-sess maskili u jħossu l-ħtieġa li jirribellaw.
In-nisa jibqgħu ħajjithom kollha jgħiru għall-pene u wħud minnhom tant jossessjonaw irwieħhom bil-kumpless ta' kastrazzjoni li saħansitra jibqgħu jistennew li xi darba jkollhom wieħed: "That hope becomes her life's aim; and the phantasy of being a man in spite of everything often persists as a formative factor over long periods."
It-teorija Freudjana dwar l-orgażmu femminili wkoll kienet ikkontestata ħafna min-naħa femminista.
Freud (1977a [1905]: 142-3) ħareġ bl-idea li n-nisa għandhom żewġ tipi ta' orgażmu, wieħed vaġinali (li huwa qies bħala orgażmu tal-mara matura) u ieħor klitorali (li huwa tat-tifla li għadha ma mmaturatx sesswalment u allura għad ma esperjenzatx l-ewwel tip ta' orgażmu).
Anne Koedt (2001 [1970]: 202) tqis din l-idea bħala mit li jkompli jissostanzja l-fantasiji u jtaffi l-biżgħat tal-irġiel, l-istess kif għamlet Friedan (1963) qabilha.
Ħafna mill-osservazzjonijiet li se jsiru f'dan l-istudju huma informati mill-ħsieb femminista.
L-għan tiegħu huwa li jipproblematizza r-referenzi għall-ġisem li jinstabu fil-poeżija Maltija li nkitbet fis-seklu għoxrin.
Kuntrarju għat-tradizzjoni kritika lokali (Azzopardi, 1983; PBS, 1996), l-iskop mhuwiex li toħroġ id-differenza bejn iż-żewġ movimenti letterarji li ddominaw is-seklu, jiġifieri r-Romantiċiżmu u l-Moderniżmu, anki għaliex, kif se jintwera tul il-kapitli, fejn jidħol it-trattament tal-ġisem, dawn iż-żewġ movimenti jikkonverġu ħafna.
Dan ix-xogħol jitlaq mill-punt teoretiku li r-rappreżentazzjoni tal-ġisem hija infurmata mill-istorja u minn ġabra ta' ideoloġiji, u għaldaqstant mhijiex newtrali u wisq inqas innoċenti.
B'hekk jinħarġu fid-deher il-kurrenti ideoloġiċi trażmessi poetikament fit-trattament tal-ġisem.
L-istudju jibda billi tingħata l-istorja tal-ġisem Malti kif iddokumentata minn sorsi li jitilqu minn kitbiet tas-seklu sittax sa oħrajn merfugħa mis-seklu għoxrin.
Id-dokumenti merfugħa nkitbu minn uffiċjali jew vjaġġaturi barranin li rrapportaw dak li raw fil-gżira.
Filwaqt li hija ovvja ħafna li dawn l-osservazzjonijiet huma mgħobbija b'aġenda politika u b'doża qawwija ta' sterjotipar tax-xbieha 'Mediterranja', jista' jagħti l-każ li ħallew influwenza anki fuq il-kollettiv Malti kif ukoll fuq il-poeżija indiġena.
Hekk jew hekk, jidher li hemm livell ta' qbil bejn l-osservazzjonijiet suġġettivi tal-kummentaturi barranin u dak li kien jinkiteb fil-gazzetti u li kien jitkanta fl-għanjiet popolari li wkoll huma inklużi fl-ewwel kapitlu.
L-analiżi tar-rappreżentazzjonijiet korporali ma tistax ma tiddiskutix il-Ħarsa, anki għaliex il-filosofija tas-seklu għoxrin ippreokkupat ruħha ħafna b'din il-paradimma.
Mill-ideat ta' Sartre (1956), Lacan (2001 [1966]) u Foucault f'Discipline and Punish sal-kitbiet li jirrigwardaw l-arti plastika u ċinematografika bħall-klassiċi ta' John Berger (1972) u Laura Mulvey (1975), il-Ħarsa bdiet titqies bħala azzjoni fiha nfisha, li għandha storja warajha u għaldaqstant hija politika wkoll.
Il-kontribut ta' Mulvey dwar il-Ħarsa, minkejja li kien ikkontestat, jibqa' xogħol awtorevoli u referenza awtomatika f'dawk ix-xogħlijiet li b'xi mod jiddiskutu dan is-suġġett.
Il-ħsieb rikorrenti f'dan il-kapitlu huwa li kull referenza għall-ġisem li ssir fil-poeżija hija riżultat ta' ħarsa li minnha nfisha tinċita lill-qarrejja biex iħarsu huma wkoll.
Dan il-ħars, kemm jekk huwa mniżżel direttament, kemm jekk huwa implikat, jistiga osservazzjoni, u għaldaqstant l-istudju jixħet il-ħarsa tiegħu lejn il-Ħarsa.
Ġaladarba l-Ħarsa hija relatata max-xbieha, u, minnha nfisha tagħti ġudizzju, iż-żewġ kapitli ta' wara jiddiskutu l-kruha u l-ġmiel rispettivament.
Bejniethom dawn iż-żewġ kapitli għandhom l-iskop li jixtarru x'inhuma l-fatturi li jiddeċiedu jekk l-oġġett tal-Ħarsa huwiex ikrah jew sabiħ.
Anki jekk ġudizzji bħal dawn jistgħu jidhru suġġettivi, l-istudju juri li hemm forom ta' kruha u oħrajn ta' ġmiel li huma komuni fil-poeżiji li ssir referenza għalihom.
Minbarra li, bħalma huwa l-każ tal-arti plastika (għallinqas sas-seklu dsatax), hija l-figura tal-mara li hija l-forma li tiġbed l-aktar ħars lejha, joħroġ biċ-ċar li din ix-xbieha hija politika u, kif ingħad minn studjużi femministi, hija fabrikazzjoni tal-fantasija maskili u idealizzazzjoni tal-ġisem femminili li x'aktarx mhijiex kongruwenti mal-ġisem kif jingħax.
Kif se jintwera, huma tnejn mit-tliet poeti nisa li dan l-istudju janalizza xogħolhom, li jagħtu ħarsa differenti lejn il-kruha u l-ġmiel, u li l-poeżija tagħhom tersaq l-aktar lejn il-ġisem esperjenzat minflok il-ġisem idealizzat.
L-istess bħalma hemm forom ideali tal-ġisem is-sabiħ, hemm ukoll il-forom li jirrendu l-ġisem ikrah: partijiet minnu, funzjonijiet tiegħu li jqajmu stmerrija u diżgust.
Anki f'dan il-każ, il-ġisem femminili huwa aktar viżibbli mill-ġisem maskili, u bħala tali huwa aktar suġġett għal kritika jekk mhux ukoll għal kummenti derogattivi.
Il-ġisem tal-mara, minkejja kemm jista' jiġi idealizzat, ħafna drabi jinbidel f'mostru: mimli difetti u kwalitajiet li jnisslu stmerrija kbira.
Kif tinnota Braidotti (1997: 65-66), ispirata direttament mit-teorija tal-abbjett ta' Kirsteva (1982), ġaladarba l-mara hija l-Ieħor, bħala sinjal ta' differenza ssir mostru: ġisimha jaffaxxina l-Ħarsa maskili, iżda fl-istess waqt jiġbed fuqu l-istmerrija.
Ir-referenzi spissi għat-tqala, id-demm tal-menstruwazzjoni u t-tniġġis sesswali fil-poeżiji miktubin mill-irġiel isaħħu din l-immaġni tal-mara-mostru.
Is-sitt kapitlu janalizza l-mod kif il-poeżija Maltija ttrattat l-atti sesswali.
Fin-nuqqas totali ta' letteratura gay, fis-seklu għoxrin insibu biss kitbiet li jqisu l-eterosesswalità bħala naturali.
Ir-referenzi rari għall-omosesswalità jsiru jew b'ton ta' stmerrija, jew b'umoriżmu jew inkella mtaħħta kemm jista' jkun.
Kif jikkonkludi Foucault (1990 [1978]), is-sess beda jeżisti f'punt partikolari tal-istorja, mhux għax qabel dan il-punt ma kienx jiġi pprattikat, iżda għaliex xi darba beda jiġi skrutinizzat mill-għajn medika u amministrattiva u b'hekk twieldu numru ta' kategoriji sesswali, fosthom l-omosesswalità.
Bħal kull punt ieħor mistħarreġ f'dan l-istudju, l-att sesswali għandu l-istorja tiegħu u bħala storja huwa mgħobbi bi proċessi ideoloġiċi li huma riflessi wkoll fil-poeżija.
Fost dawn wieħed għandu jsemmi li l-att sesswali fil-poeżija jirreferi għal ħwejjeġ li jmorru ferm lilhinn mill-materja.
Waqt li xi drabi s-sess jiġi interpretat bħala komunjoni, speċjalment fil-poeżija tal-kittieba nisa, il-poeti rġiel jagħtu aspett politiku lill-att sesswali meta, ħafna drabi, jinterpretawh bħala konkwista fuq il-ġisem femminili.
Anki f'dan il-każ, il-ġisem jittieħed bħala mogħdija li twassal għal aspetti oħrajn, inqas materjali anki jekk il-materja jibqa' jkollha sehem importanti.
Kif tinnota Cixous (1976) fl-oġġezzjoni tagħha għal Freud (1990 [1927]), il-Ħarsa maskili dejjem qieset lill-mara bħala 'l-kontinent mudlam'.
Id-diskors dwar il-'misteru tal-mara', li jinstab anki fil-poeżija maskili Maltija, huwa kollu kemm hu riżultat ta' fantasiji u beżgħat li l-irġiel għandhom min-nisa.
L-istess metafora Freudjana tista' tiġi interpretata fis-sens li r-raġel dejjem ried jikkolonizza lill-mara, jippossediha u jikkontrollaha.
Dan l-istudju jrid juri li mkien daqs kemm fid-diskors dwar is-sess ma tidher din it-tendenza politika.
Il-'misteru' huwa ħolqien tal-ekonomija maskili li trid taħkem, u ħafna xbihat u metafori li l-poeżija tar-raġel tuża jindikaw din il-mentalità filwaqt li juru element kbir ta' vjolenza fuq il-ġisem u fuq il-personalità femminili.
Il-penetrazzjoni sesswali, li ċerti femministi radikali bħal Andrea Dworkin (2006 [1986]) qisuha bħala att vjolenti fuq ġisem il-mara, ma tibqax biss penetrazzjoni materjali, iżda hija l-impostazzjoni ta' ekonomija sħiħa fuq l-oġġett femminili.
Id-diskors dwar l-att(i) sesswali jrid jinkwadra din l-imġiba fi ħdan id-differenza bejn is-suġġett attiv (ir-raġel) u l-oġġett passiv (il-mara).
Dawn iż-żewġ kwalitajiet li l-irġiel iridu fil-mara – il-misteru u l-passività – huma rikjesti fundamentali fl-affront maskili mal-femminili.
Cixous (1977: 66), fil-fatt, torbothom flimkien:
Li kellha, il-mara, tieħu r-rwol attiv, allura l-ekonomija maskili tikkundannaha bħala ħażina u korrotta, l-istess kif jidher fil-poeżiji miktubin mill-kittieba rġiel.
Dan l-istudju se jagħti wkoll ħarsa lejn il-ġisem divin u r-relazzjoni tiegħu ma' iġsma umani.
Il-preżenza qawwija tal-kultura Kattolika fil-poeżija Maltija – inkluża dik li nkitbet fit-tieni nofs tas-seklu għoxrin – mhux biss effettwat l-etika sesswali fil-kitbiet ta' ħafna poeti, iżda wasslet għall-preżenza 'fiżika' tal-persunaġġi l-aktar importanti fit-tagħlim Kattoliku, Ġesù Kristu u l-Madonna.
Minkejja l-influssi ta' kulturi b'reliġjonijiet mhux Kristjani, li fil-poeżija Maltija effettivament huma dawk tal-Lvant Imbiegħed, u minkejja elemenet antiklerikali f'xi poeżiji tas-snin sittin (probabbilment imsoqqija mill-kwistjoni politiko-reliġjuża ta' dak id-deċennju), il-poeżija Maltija tibqa' Kristjana ħafna u fiha hemm evidenza ta' dak li Andrew M. Greeley (2000) isejjaħlu "l-immaġinazzjoni Kattolika".
Fil-każ tar-rappreżentazzjonijiet ta' Kristu, jidher biċ-ċar li l-poeżija Moderna ffukat ħafna fuq il-ġisem vulnerabbli, imweġġa' u maqtul tiegħu, bi xbihat ħafna drabi grafiċi tal-Passjoni.
Ħarsa mill-qrib lejn il-poeżija Moderna turi li, aktar milli fil-każ tal-poeżija ta' qabilha, resqet qrib il-ġisem ta' Kristu u x'aktarx li l-ispirtwalità espressa mill-kittieba hija ispirata sewwa mill-fatt li Kristu kien ġisem ukoll.
L-istess jista' jingħad fil-każ tar-rappreżentazzjonijiet ta' Marija, għalkemm hawnhekk jidher li titkompla t-tradizzjoni, osservata minn Rubin (2010: 280-281), tal-poeta li jsibha diffiċli jġissem lill-Madonna fil-poeżija tiegħu.
Minkejja l-ħafna referenzi għall-Madonna – dejjem minn poeti rġiel – id-deskrizzjoni fiżika tagħha hija limitata ħafna, iżda f'dan il-limitu jidher li hemm imħaddma l-istess politika fix-xbihat tal-mara ideali: Marija hija sabiħa u twajba, u r-referenza għall-verġinità u l-aspett matern tagħha hija inevitabbli.
Ir-rappreżentazzjoni ta' Marija toħloq problema mhux biss għaliex teoloġikament hija figura paradossali, fis-sens li hija omm u verġni fl-istess ħin, imma wkoll għaliex hemm it-tendenza li tiġi erotiċizzata minkejja sforz konxju biex din it-tendenza tingħeleb.
Għalkemm dan l-istudju jrid janalizza x-xbihat korporji fil-poeżija Maltija, l-isfond teoretiku li jaħdem fuqu jitlob li jiġu kkunsidrati ġeneri oħrajn tal-arti.
It-teorija tal-ġisem, x'aktarx inevitabbilment, tagħmel referenzi kontinwi għall-arti plastika u ċinematografika b'mod partikolari.
Dan ix-xogħol jimxi f'din it-tradizzjoni wkoll u huwa sforz konxju biex jinħolqu paralleliżmi ma' dak li nstab fl-istudju ta' forom differenti tal-arti.
Din il-multidixxiplinarità għandha l-iskop li twassal stampa usa' u aktar ċara tal-argumenti kollha miġjuba.
Għalhekk, hija t-tama tiegħi li b'dan l-istudju nilħaq l-għan li napplika għal-letteratura Maltija teoriji li oriġinarjament ma ntużawx fl-istudji letterarji, bħal ngħidu aħna t-teorija ta' Laura Mulvey (ċinema), Nead, Nochlin u Pollock (arti plastika) u teoriji oħrajn li jmissu d-danza u t-teatru.
Għalkemm dan l-istudju għandu l-għan li jistħarreġ ix-xbihat korporji fil-poeżija Maltija tas-seklu għoxrin, irid jingħad li ħafna drabi l-osservazzjonijiet li se jsiru se jiffukaw l-aktar fuq il-ġisem femminili.
Għandu jingħad li din mhijiex deċiżjoni arbitrarja, anzi tirrifletti numru ta' punti teoretiċi.
L-ewwel nett, minħabba li l-andament teoretiku ta' dan l-istudju huwa ħafna drabi infurmat mill-ħsieb femminista, u l-femminiżmu, għal raġunijiet li se jiġu mistħarrġa f'kapitli differenti, osserva l-aktar l-iskrutinju li sar fuq il-ġisem femminili, kien inevitabbli li dan l-istudju jsegwi l-istess kors.
It-tieni, għallinqas sas-seklu għoxrin, hemm żbilanċ kbir fir-rappreżentanza ta' kittieba taż-żewġ sessi, bi preżenza aktar qawwija ta' kittieba rġiel.
Dan iwassal għat-tielet punt: għal raġunijiet li se jiġu mistħarrġa matul l-istudju, il-ġisem l-aktar viżibbli fil-poeżija Maltija, l-istess bħalma l-kritika turi li ġara fil-qasam tal-arti viżiva, huwa dak tal-mara.
Għall-kuntrarju ta' dan, il-ġisem maskili ħafna drabi huwa inviżibbli jew assenti.
Dan stess ikompli jsaħħaħ il-ħsieb li l-ġisem huwa sit ideoloġiku u li ebda referenza għalih ma tista' tittieħed b'newtrali.
L-ISTORJA TAL-ĠISEM MALTI
Issa mhux għax kienet tiekol ħafna, għax tiskanta ġisem bħal dak biex kien għaddej, imma ma nafx għala, in-nisa Maltin mixħutin wisq għas-simna, għandu jkun imqar jekk jixorbu tazza ilma dik is-siegħa tgħallem fihom.
Fil-poeżija tiegħu "Il-Ġgantija t'Għawdex" Ġorġ Pisani jitkellem fuq sagrifiċċju uman li jseħħ meta tfajla toffri ruħha ħalli Għawdex jinfeda mill-ġuħ u l-karistija.
Il-fattur li jispikka l-aktar f'dan ir-rakkont mhuwiex il-ġest erojku tat-tfajla daqskemm id-deskrizzjoni fiżika li Pisani jagħti tagħha: "xuxtha tad-deh'b, għajnejha żoroq" (v. 23).
Pisani jrid jaħsad, doppjament: l-ewwel nett, toħroġ tfajla u toħroġ minn jeddha; it-tieni t-tfajla hija sabiħa.
Imkien fil-poeżija m'hemm imsemmi li hija sabiħa, iżda l-kwalitajiet fiżiċi tagħha, għallanqas dawk li jagħti l-poeta, mill-ewwel joħolqu fil-moħħ tal-qarrej (Malti), idea ta' ġmiel.
Il-metafora tad-deheb u mbagħad il-blu tal-għajnejn jindikaw dan.
Madankollu, tinħass ħaġa pjuttost stramba li tfajla Għawdxija, tfajla li kellha tibdel lilha nfisha f'erojina – u allura f'figura 'nazzjonali' – kellu jkollha fattizzi fiżiċi li m'humiex tipiċi Maltin.
Hawnhekk qegħdin isiru żewġ asserzjonijiet li jitolbu riflessjoni.
L-ewwel, li x-xagħar lewn id-deheb u l-għajnejn żoroq awtomatikament jindikaw ġmiel; it-tieni, li dawn il-kwalitajiet mhumiex tipiċi Maltin.
Din it-tfajla fittizja, maħluqa minn poeta (raġel) tgħid ħafna aktar mill-ftit kelmiet li taha l-kittieb.
Ix-xbieha tagħha tispikka tant li tista' tgħid li hemm storja sħiħa warajha.
Huwa minnu li fl-edizzjoni tal-1945 ta' L-Għid taż-Żgħożija (fejn dehret għall-ewwel darba din il-poeżija) il-kittieb jagħmel nota li biha jispjega li d-deskrizzjoni fiżika tat-tfajla tixbah lil dik tal-Gigantes, in-nies li t-tradizzjoni tgħid li bnew il-Ġgantija (Magri 1994: 128; Montgomery Martin 1835: 208).
Minnu wkoll, iżda, li l-poeżija dehret fl-1945, fi żmien meta, minħabba l-għelt tat-Tieni Gwerra Dinjija, il-Maltin u l-ħakkiema tagħhom resqu aktar qrib xulxin.
Meta jħarsu lejn ix-xagħar lewn id-deheb u l-għajnejn żoroq l-għajnejn Maltin ma kinux se jaraw l-antenati tal-Ġgantija daqskemm il-ħakkiema Britanniċi tagħhom.
Id-dehra tat-tfajla tispikka aktar meta wieħed jipprova jqabbilha mad-dehra 'tipika' Maltija, ma' dak il-ġisem Malti li ċerti drabi ġie romantiċizzat, oħrajn ġie eżaltat, maħbub u anki erotiċizzat, minn pitturi, poeti, rumanziera, u kummentaturi oħrajn, speċjalment dawk barranin.
Il-korposfera mill-pinna tal-barrani
X'tip kien il-ġisem Malti?
Liema kulur u statura?
Henry Frendo (1989: 25) jikkummenta li fil-bidu tas-seklu għoxrin, numru ta' kummissarji rjali Ingliżi rrappurtaw li "l-Maltin kellhom xeħta aħjar mill-Isqallin u t-Taljani tan-naħa t'isfel u almenu fl-ibliet kienu anqas somor minnhom".
Terġa', raw ukoll li l-Maltin "kienu razza b'saħħitha u felħana".
Qabel ma bdew jinkitbu r-rapporti tal-kummissarji Ingliżi, kien hemm oħrajn li vvjaġġaw lejn Malta, ħarsu lejn il-ġisem Malti u kkummentaw dwaru.
Wieħed mill-ewwel osservaturi barranin tal-ġisem Malti kien Jean Quintin (1980 [1536]: 41) li jgħid li l-Maltin huma taħlita ta' Sqallin u Għarab u jżid li la huma xi nies b'saħħithom wisq u lanqas ma huma maqtugħin biex ikunu gwerriera, tant li jikkwota lil Ovidju (2000) li fit-tielet ktieb tal-Fasti jirrakkonta kif Battus, re ta' Malta, jgħid li s-sudditi tiegħu ma jħobbux il-gwerer u l-armamenti.
Barra minn dan, f'għajnejn Quintin, in-nisa Maltin jidhru sbieħ ħafna, anki jekk l-imġiba mistħija tagħhom tagħmilhom jidhru slavaġ.
Fl-1696, Sieur du Mont ippubblika l-esperjenzi tal-vjaġġi tiegħu lejn il-Lvant.
Matul il-waqfa tiegħu f'Malta, fost ħafna affarijiet li jinnota u li jitkixxef dwarhom, isemmi l-karnaġġjon skur tal-Maltin, tant li jgħid li huma "as black as Egyptians."
X'aktarx illi dan il-karnaġġjon jifforma ruħu mill-użanza li l-Maltin kellhom li jħallu lil uliedhom għeriewen sa ma jagħlqu l-għaxar snin.
B'hekk, jgħid du Mont, il-ġilda mhux biss tiskura imma tissaħħaħ u ssir reżistenti għas-sħana qawwija tal-gżira (1696: 132).
Fl-1764, Camillo Spreti, membru tal-Ordni ta' San Ġwann, ippubblika deskrizzjoni tal-gżejjer Maltin u fiha inkluda deskrizzjoni tal-iġsma tal-abitanti.
L-irġiel huma deskritti bħala koroh minħabba l-karnaġġjon "Sqalli" tagħhom u mġibthom hija "barbara" bħalma hija barbara l-lingwa li jużaw.
In-nisa, iżda, huma sbieħ ħafna, anki jekk Spreti jilmenta dwar l-imġiba mgerrxa tagħhom, tant li lanqas biss kienu lesti jħalluh iħarsilhom lejn wiċċhom.
Aktar tard, ikompli Spreti, dawn in-nisa donnhom qajmu rixhom u bdew jilbsu l-istess mantilla tas-sinjorini Spanjoli u Sqallin, iżda sidirihom baqgħu jgħattuh sew b'velu (1949 [1764]: 30-31).
Skont għajnejn De Non, il-ġmiel tal-ġisem Malti la huwa dak Grieg u lanqas ma hu maestuż, iżda m'hu xejn anqas "seduċenti", partikolarment l-għajnejn kbar.
Dwar in-nisa, De Non (1789: 261-262) ikompli jgħid li kienu jqaxxru s-suf u x-xagħar ta' wiċċhom bħalma jagħmlu l-irġiel, u dan kienu jagħmluh b'attenzjoni kbira ħafna permezz ta' ħġieġ imkisser.
Proprju fi tmiem is-seklu tmintax, Patrick Brydone (1799 vol 1: 206) ħalla dokument dwar dak li ra fi vjaġġ li għamel lejn Malta u Sqallija, u fost affarijiet oħra, jikteb dwar is-sura u d-dehra tal-iġsma Maltin.
L-irġiel jidhru magħquda u b'saħħithom ħafna, tant li Brydone ra qaddiefa li wara tnax-il siegħa jaqdfu bla waqfien xejn, kienu qishom mhumiex huma.
Bħal Brydone, l-osservazzjonijiet ta' Edward Blaquiere u Richard Colt Hoare jiffukaw fuq is-saħħa kbira tal-irġiel Maltin.
Blaquiere (1813, vol 2: 281) jirrakkonta kif il-Maltin jgħixu sa età venerabbli, u jaħdmu xogħol iebes, speċjalment il-barklori u dawk li jsuqu l-kalessi, filwaqt li Hoare (1819: 288) jistagħġeb bil-mod kif il-kuċċiera tal-karrettuni miġbudin mill-bgħula minflok ma jirkbu fuq il-karrettun jimxu jew jiġru fuq saqajhom, minkejja s-sħana tremenda tas-sajf.
Æneas Anderson, li kien jifforma parti mill-korp tal-militar Ingliż, wasal Malta fil-bidu tas-seklu dsatax.
Fir-rapport li kiteb dwar il-miġja tal-forzi militari li żaru Malta fl-1800, huwa jgħaddi kumment dwar l-istatura wieqfa tal-Maltin u jattribwiha għall-użanza tal-abitanti li jorbtu mat-trabi tagħhom biċċtejn injamiet biex iżommuhom dritti (1802: 183).
Il-ħarsa ta' Louis de Boisgelin tgħaddi rimarki dwar l-element Afrikan tal-ġisem Malti: statura qasira, b'saħħitha u mbaċċna, kif ukoll xagħar innukklat, imnieħer ċatt, xufftejn mibrumin u karnaġġjon skur (1805: 77).
In-nisa huma deskritti bħala delikati, b'idejn u saqajn sbieħ, b'għajnejhom suwed u mżejna bid-deheb u l-fidda (79).
Auldjo (1835: 242) ukoll jikkummenta fuq il-ġmiel orjentali tan-nisa Maltin li kollha kellhom xufftejn lewn ir-rubini u għajnejhom suwed u seduċenti.
Il-Logutenent Ġeneral Ingliż Cockburn jagħti wieħed mill-agħar rendikonti tal-ġisem Malti.
Fir-rapport tiegħu wara żjara fil-Mediterran, Cockburn (1851) jgħid li qatt ma ra nies koroh daqs il-Maltin, speċjalment in-nisa.
B'ton pjuttost polemikuż u xi kultant anti-Kattoliku, Cockburn jirrakkonta li fl-imgħoddi n-nisa Maltin kienu sbieħ, iżda mat-tluq tal-Franċiżi minn Malta dawk in-nisa s-sbieħ telqu lejn Franza u f'Malta baqgħu biss il-koroh.
Għalkemm jisħaq li huma aħjar mill-Isqallin, Cockburn (1815, vol 2: 58) isejjaħ lill-Maltin bħala "bastard Turks", u jkompli billi jgħid li l-Knisja Kattolika tmexxihom minn imneħirhom u tbattlilhom il-bwiet.
Lanqas Patrick Brydone (1799, vol 2: 2) ma kien wisq impressjonat bil-ġisem femminili Malti.
Il-mawra tiegħu lejn Għawdex kienet diżappunt kbir, għax la sab il-ġenna li fiha Kalipso żammet lil Odissew, wisq anqas ma ra lil Kalipso jew lil xi ninfa tixbahha.
Dwar in-'ninfi' li ra, Brydone jikteb li wieħed ried ikollu immaġinazzjoni fertili ħafna biex ixebbahhom ma' Kalipso.
Clayton (1854: 30) ukoll jesprimi ċertu diżappunt għaliex minkejja l-fama li kellhom in-nisa Maltin għall-ġmiel tagħhom quddiemu ra biss nisa żmattati u maħmuġin li mnalla kellhom l-għonnella taħbilhom "[their] greasy and begrimed countenances" (31).
Anki Alphonse de Lamartine iħalli dokumentazzjoni tal-vjaġġi tiegħu lejn il-Lvant li fl-1832 wassluh ukoll lejn Malta.
Għajnejn de Lamartine (1839: 16) ħarsu lejn irġiel somor b'"għajnejn Afrikani", tfajliet b'xagħarhom iswed b'wiċċhom nofsu mgħotti u nisa "nofshom Afrikani" li l-awtur ixebbahhom ma' tigri tad-deżert, ireddgħu "beautiful white lambs" Britanniċi.
Ix-xebh tal-ġisem Malti ma' dak Afrikan jagħmlu wkoll George Percy Badger (1838: 76) li jżid li dan ix-xebh huwa evidenti wkoll fl-espressività fiżika u morali tan-nies.
Madankollu mhux il-kummentaturi kollha jaqblu dwar l-Afrikanità tal-ġisem Malti.
Beddoe (1861: 120) isib diffikultà meta jiġi biex jikklassifika l-ġisem Malti, għaliex filwaqt li jistqarr li hemm differenza kbira mill-ġisem Taljan, hemm daqstant differenza mill-ġisem tal-Mori fin-naħa t'isfel ta' Malta minkejja l-qrubija fil-lingwa mitkellma miż-żewġ popli.
Beddoe jikkuntrasta t-tul tal-ġisem Għarbi mal-qosor tal-ġisem Malti, li huwa kkaratterizzat b'idejn u riġlejn kbar, b'karnaġġjon skur ħafna, xagħar iswed u għajnejn skuri.
Dokument ieħor merfugħ mill-istess żmien huwa dak tal-vjaġġatur Għarbi Al-Xidjaq.
L-istess bħal kittieba oħrajn qablu, Al-Xidjaq (Cachia, 1966: 239) jikkummenta dwar il-karnaġġjon ismar u x-xagħar iswed tal-Maltin, kif ukoll dwar il-ħuġbejn kbar u l-istatura magħquda tagħhom.
Madankollu, huwa jikkkummenta li ġeneralment l-irġiel huma isbaħ min-nisa u x'aktarx li jgħid dan għax in-nisa Maltin rahom pilużi wisq, b'ħafna minnhom bix-xagħar ma' wiċċhom (fuq il-ħaddejn, taħt l-imnieħer, u bejn ix-xoffa ta' isfel u geddumhom), għalkemm iżid li hemm nisa li jqaxxru dan ix-xagħar.
Fil-ktieb tagħha dwar l-emigrazzjoni Maltija lejn l-Alġerija u Franza, Andrea L. Smith tikkwota lil René Ricoux li fl-1880 ħareġ bl-idea li l-fatt li ftit li xejn Franċiżi żżewġu Maltin, u ftit li xejn kien hemm ulied illeġittimi minn nisa Maltin kien dovut għall-fatt li l-mara Maltija "has nothing seductive about her … with a wild appearance, squalid dress, she is seldom sought after for marriage by the French, or even the Italians and Spanish.
Ir-rumanzier Ingliż Evelyn Waugh kien tal-istess opinjoni dwar dan il-ġisem tant li fil-waqfa tiegħu f'Malta waqt vjaġġ fil-Mediterran jikteb dwar meta ltaqa' ma' "groups of supremely ugly Maltese women wearing an astonishing black head-dress, half veil and half umbrella" (1974 [1931]: 123).
Filwaqt li jikkorobora l-kummenti dwar l-Afrikanità tal-karnaġġjon u x-xagħar li tkellmu dwarha kittieba oħrajn qablu, William Henry Bartlett (1851: 7) ħalla warajh deskrizzjoni romantika ħafna tal-ġisem femminili Malti mgeżwer fil-mantilla sewda tal-ħarir:
Din id-deskrizzjoni hija ta' mara beltija, liebsa b'mod eleganti u mgħallma żżomm ruħha.
Iżda d-deskrizzjoni li jagħti l-istess Bartlett ta' nisa raħlin hija nieqsa għal kollox mill-poeżija: ir-raħħala huma koroh, b'ġildithom skura u b'għajnejhom suwed, deskrizzjoni li huwa jikkuntrastaha mad-dehra tar-residenti u l-uffiċjali Ingliżi b'għajnejhom żoroq u b'ħaddejn imwarrda (103).
Jidher li l-istorja tal-ġisem Malti, kif irrakkuntata mill-għajnejn barranin, hija nieqsa mill-konsistenza.
Fl-istess perjodu li qegħdin insemmu dehru pubblikazzjonijiet oħrajn li jikkontradixxu konklużjonijiet bħal dawk ta' Cockburn, Brydone u Al-Xidjaq.
Il-koppja Darby Griffith, fil-ktieb tagħhom tal-1845, jaslu biex jiktbu li diffiċli ssib Maltija li mhijiex sabiħa u jkomplu jgħidu li hija tassew ħasra li dan il-ġmiel jinħeba taħt il-faldetta.
Skont Darby Griffith (1845, vol 2: 122, 126) is-sbuħija tan-nisa Maltin tixbah lil dik tan-nisa Taljani b'karnaġġjon ċar.
Sal-bidu tas-seklu għoxrin, id-deskrizzjonijiet tal-ġisem Malti minn kummentaturi barranin ftit li xejn inbidlu; dawn xorta baqgħu jikkumparaw il-fiżiku Malti ma' dak Sqalli u xorta baqgħu jaraw fih l-element Għarbi.
Il-ħarsa Ewropea, partikolarment dik nordika Ingliża, baqgħet waħda kontradittorja għax jew tissaħħar bil-karnaġġjon skur, bl-għajnejn suwed tan-nisa, u bis-saħħa tad-dirgħajn u s-saqajn tal-irġiel, jew inkella tiddiżgusta ruħha.
Il-paragun imbagħad beda kulma jmur isir mal-ġisem Ingliż, kif jidher fin-notamenti li jieħu Richardson.
Dan il-vjaġġatur jikteb b'ċerta ammirazzjoni dwar is-saħħa fiżika (aktar milli l-ġmiel) tan-nies Maltin, (għal darba oħra deskritti bħala nies somor iżda iqsar mill-Ingliżi), u dan minkejja li Malta kienet pajjiż b'popolazzjoni densa ħafna (1906: 366).
Dwar ir-relazzjoni tal-ġisem Malti ma' dak Ingliż, Richardson jesprimi l-fehma li din ma kinitx waħda b'saħħitha, tant li jikkwota lill-kittieb Franċiż René Bazin li fil-ktieb tiegħu Sicile (1893), li fih jirrakkonta wkoll il-vjaġġ tiegħu lejn Malta, jgħid li li kieku l-Ingliżi kellhom jitilqu dakinhar ma kien jibqa' ebda traċċa tagħhom.
Anki dwar dan hemm anomaliji u osservazzjonijiet kunfliġġenti.
Pereżempju ftit snin qabel ma Richardson kiteb in-notamenti tiegħu, Joseph Ady, għalliem li qabel kien fl-armata Ingliża, jindirizza l-ġisem Malti bħala ġisem imħallat.
Ady (1881: 8) jikkummenta li sal-ewwel tmenin sena tat-tmexxija Ingliża kien diġà seħħ biżżejjed taħlit bejn il-Maltin u l-mexxejja tagħhom biex jitfaċċa l-ġisem ibridu li kellu jkun saħansitra bjond.
Dan juri li t-taħlit, anki permezz ta' żwiġijiet, bejn il-Maltin u l-Ingliżi beda minn ftit wara li dawn tal-aħħar ħadu f'idejhom il-gżira.
L-osservazzjonijiet ta' Ady huma interessanti wkoll għax id-deskrizzjonijiet li jagħti tal-Maltin mhumiex daqstant kategoriċi bħal dawk ta' kittieba oħrajn qablu.
Huwa jargumenta li anki qabel beda t-taħlit mal-Ingliżi, ir-razza Maltija kienet diġà waħda mħallta minħabba t-taħlit ma' nies mill-Afrika ta' Fuq u ma' dawk kollha li kienu sabu rwieħhom f'Malta, inklużi Griegi u Torok.
Skont Ady, dan it-taħlit sawwar ġisem b'karnaġġjon lewn iż-żebbuġa li evidentement beda jintilef mal-bidu tat-taħlit mal-Ingliżi.
Diġà fl-1881, Ady seta' jinnota li l-ġisem lewn iż-żebbuġa beda jidher anqas frekwenti, u t-taħlit tal-bjond Ingliż mal-iskur Taljan-Afrikan-Grieg, beda jsawwar ġisem aktar ċar minn qabel.
Kittieb ieħor, Eric Shepherd, jgħaddi kummenti simili għal dawk ta' Ady, għalkemm ma jitkellimx dwar it-taħlit mal-Ingliżi. ll-kitba ta' Shepherd (1926), l-istess bħal dik ta' Ady, tagħtina stampa dijaloġika, varjata, tal-abitanti Maltin.
Huwa jikkummenta li kienu jeżistu ħafna tipi ta' Maltin, b'numru ta' forom li jvarjaw minn dik tal-Ħitti (minħabba r-ras tawwalija u dejqa) għal dik Għarbija, għal saħansitra dik Sewda (tneħħi l-kulur innifsu tal-ġilda).
L-osservazzjonijiet tiegħu jaslu għall-konklużjoni li filwaqt li l-forma Għarbija ssibha fost il-klassijiet soċjali kollha, dik Sewda hija ristretta għall-klassijiet soċjali ta' isfel.
F'artikolett dwar Malta u l-abitanti tagħha, Paulíny-Tóth (1863: 225) jagħmel distinzjoni bejn il-Maltin b'dehra Ewropea u dawk b'fattizzi Afrikani ("imnieħer mgħawweġ, xufftejn kbar, xbin baxx, xagħar innukklat, għajnejn suwed itajru x-xrar, ġilda lixxa u tleqq, u dirgħajn u saqajn immuskolati").
Huwa josserva li l-ġisem ta' laqta Ewropea kien dak li jgħix fil-bliet, filwaqt li l-ġisem b'karattersitiċi Afrikani kien jgħix fl-irħula, f'distinzjoni netta bejn it-tnejn.
Huwa jkompli jgħid li l-mara ideali għall-Maltin hija waħda korpulenti, b'forma Rubeneska, preferenza li, dejjem skont Shepherd, tixhed in-natural orjentali tal-Maltin.
Madankollu, huwa jagħmel osservazzjoni interessanti: fit-toroq prinċipali tal-bliet, fil-bidu tas-seklu għoxrin, bdiet tidher mara ġdida li kienet differenti ħafna minn dik 'oriġinali', li x'aktarx kienet l-ewwel sinjal tas-sindromu kolonjali: il-mara rqiqa u "intelliġenti".
Din il-mara, li aktar tard kellha tieħu post dik mibruma, bdiet il-mixja tagħha lejn iċ-ċentru, lejn il-punt fejn bdiet tiffoka l-ħarsa fallika tal-Malti tas-seklu għoxrin.
L-għajn Ingliża, anki jekk issaħħret bil-kulur u l-għajnejn seduċenti tas-sinjorini Maltin, oġġezzjonat għall-forma smina Maltija.
Fil-memorji Mediterranji tiegħu, Stephen Einar Gilbert Ponder (1937: 212) jikkummenta dwar il-ġmiel tat-tfajliet Maltin, iżda jżid li bħal ħafna nisa min-Nofsinhar, malajr jinbarmu, anzi jeħxienu sew.
F'għajnejn l-Ieħor Dominanti l-korpulenza nbidlet fi ħxuna u l-ħxuna ssenjalat kruha.
Christopher Kininmonth (1957: 55), fid-deskrizzjoni tiegħu tal-gżejjer Maltin, juża metafori ħorox, kważi grotteski, biex jiddeskrivi l-kruha ta' grupp ta' nisa li ra huwa u għaddej mill-Ħamrun.
Dawn in-nisa Ħamruniżi ma kellhom xejn sabiħ, għajr, forsi, memorja tal-ġisem żnell li kellhom meta kienu iżgħar.
Ma' ċerta età, iżda, il-forma tagħhom tbiegħdet mill-ideal nordiku, appuntu għax sar għandhom "large stomach supporting the weight of vast breasts balanced precariously by great haunches behind."
U, terġa', din il-forma, għallanqas f'għajnejn Kininmonth, tagħti l-arja ta' mara ninfomana, l-aktar b'dak it-tiżjin tad-deheb idur magħha.
Ftit anqas minn għoxrin sena wara li ħareġ il-ktieb ta' Kininmonth, Nigel Dennis ippubblika l-osservazzjonijiet tiegħu.
Dennis (1972: 15-16) jirribatti t-teorija 'Afrikana' ta' Boisgelin u jżid li l-għajnejn kbar u suwed, u x-xagħar lixx iswed ukoll, isawru effetti ta' ġmiel kbir meta kkombinati ma' statura żnella.
Iżda huwa jilmenta li n-nisa Maltin żammew it-tendenza li jeħxienu wara ċerta età.
Madankollu, jidher li jieħu r-ruħ meta jinnota li n-numru ta' nisa rqaq beda jikber, bis-saħħa tal-moda, dieta ġdida u l-fatt li n-nisa bdew jildu anqas tfal ("minn tużżana għal erbgħa").
Eric Brockman kiteb żewġ kobta dwar Malta.
Fl-ewwel wieħed (1938) Brockman jibda jagħti l-istess deskrizzjoni tal-ġisem Malti li ta ħaddieħor, iżda jispeċifika li fost il-Maltin magħquda u skuri kien hemm tfajliet b'xagħarhom imdieheb bħal tan-Norveġiżi b'għajnejhom skuri (29-30).
Fit-tieni ktieb tiegħu, minbarra li jagħmel l-istess osservazzjoni dwar Maltin bjondi, Brockman (1961: 202) jikkorobora dak li kiteb Shepherd u juri li l-ġisem Malti kien wieħed imħallat:
Minkejja dan, bħal Shepherd huwa jagħraf li hemm it-tip Malti, x'aktarx iktar komuni f'Għawdex u fil-kampanja milli fil-partijiet industrijalizzati tal-pajjiż.
U hawnhekk nerġgħu nsibu d-deskrizzjoni ta' karnaġġjon skur, għalkemm dan hu frott is-sigħat li dawn in-nies iqattgħu jaħdmu fix-xmux aktar milli l-kulur proprju tal-ġilda tagħhom.
Brockman iħares b'ċerta nostalġija lejn Malta tal-bidu tas-seklu għoxrin u jintebaħ li l-influwenza Ingliża – dik li huwa jsejħilha "virus" (1961: 16) – kienet daħlet 'il ġewwa sew, speċjalment bħala reazzjoni għall-qawmien Faxxista fl-Italja.
Ta' interess partikolari huwa l-fatt li wieħed mill-ftit eżempji li Brockman jagħti biex jipprova din l-asserzjoni huwa l-bidla fid-dehra tal-mara Maltija, propjament ta' dik li tgħix fil-bliet, li neżgħet il-faldetta biex minflok libset kappell u saħansitra daħlet il-knisja b'maktur ikkulurit u bil-kmiem qosra (17).
Fl-osservazzjonijiet tiegħu Brockman jista' jkun korrett, għalkemm jidher li mhuwiex korrett fiż-żmien li huwa jagħti meta l-mara borgiża Maltija bdiet tixbah lil dik nordika.
Baxter (1850: 276) jara dan l-immodernizzar fid-dehra korporja anki fis-sess maskili, għalkemm f'dan il-każ il-klassi borgiża jidher li imitat iktar lill-moda Franċiża milli dik Ingliża.
L-osservazzjonijiet ta' Dennis u Brockman ikomplu juru li din il-mara l-ġdida, l-istess waħda li Shepherd lemaħ fit-toroq prinċipali tal-bliet fil-bidu tas-seklu għoxrin u li fil-fatt, skont Montgomery Martin, kienet diġà feġġet sa ftit snin wara l-bidu tal-preżenza Britannika f'Malta, kellha storja: bdiet f'ċertu punt storiku u kienet il-frott ta' proċess soċjali normattiv.
Terġa' u tgħid, din il-mara kellha wkoll klassi: ma kinitx il-mara raħlija jew dik li taħdem ir-raba' li bdiet iżżomm id-dieta u l-figure; kienet il-mara tal-klassi l-għolja, li, ovvjament, kienet il-klassi qrib il-mexxejja Ingliżi.
Il-kolonjaliżmu effettwa mhux biss il-lingwa, l-arkitettura, il-kors tal-istorja, imma wkoll il-ġisem.
Il-forma 'Maltija' kellha tinbidel – tiġi "korretta" (Dennis, 1972: 16) – għax ma kinitx tidher xierqa fl-għajnejn dominanti tal-ħakkiem.
Il-ħxuna mhux biss ma kinitx attraenti, imma magħha kien hemm assoċjati d-dnub, l-injoranza u dak kollu li bniedem jagħmlu baxx, u anki l-primittiviżmu preistoriku tal-figuri ħoxnin li nstabu fit-tempji.
Is-swidija, imbagħad, bdiet titħallat mal-bjuda Nordika u x'aktarx li anki din bdiet tissawwar f'element, fi prinċipju li jagħti kwalitajiet superjuri lil dak li ġej mingħand l-Ieħor Dominanti.
Dan il-volum imdaqqas ta' kitba dwar il-ġisem indiġenu, flimkien mal-vjaġġi nfushom minn persuni barranin fi triqithom lejn espidizzjonijiet lejn il-Mediterran u l-Lvant, ġie interpretat minn studjużi tal-post-kolonjaliżmu bħala eżerċizzju ta' dominanza fih innifsu.
Bħalma tinnota Christy Collis (1998: 227), għalkemm l-esplorazzjoni titlob li jsiru operazzjonijiet fiżiċi fl-ispazji ġeografiċi, huma l-kitba u t-testwalizzazzjoni li kellhom jiffaċilitaw il-proġett ta' espansjoni Ewropea.
Minn dawn it-testi titfaċċa l-ħarsa tal-barrani, speċjalment tal-kolonizzatur, li kellha kull interess li timmappja dan il-ġisem fit-tentattiv li tissubordinah.
Kif jiktbu Dale u Ryan (1998: 2), kull fejn kien hemm storja ta' okkupazzjoni jew kolonizzazzjoni "the indigenous body was observed, catalogued, and experimented upon."
Meta wieħed iżomm quddiem għajnejh li l-ġisem Malti tqies bħala ġisem Afrikan u li, kif intwera, kien biss minħabba l-interessi politiċi tal-Kuruna Ingliża li f'punt partikolari tal-istorja ġie kklassifikat bħala Ewropew minkejja d-dehra, l-abitudnijiet u l-ġenetika tiegħu (kwalitajiet li fl-aħħar mill-aħħar huma kontestabbli), l-eżerċizzju diskursiv li sar f'Malta mexa bl-istess mod kif mexa f'kolonji oħrajn.
Dan l-eżerċizzju, fl-aħħar mill-aħħar, kellu l-għan li jimmarka d-differenzi bejn il-ġisem Malti u dak Ewropew, u b'hekk setgħet tiġi riaffermata s-superjortià tal-kolonizzatur (Dale u Ryan, 1998: 2).
Id-deskrizzjonijiet iddettaljati tal-iġsma Maltin fit-toroq tal-bliet u fl-għelieqi jixbhu ħafna l-eżerċizzji li l-kolonizzaturi Britanniċi wettqu fuq l-iġsma ta' nisa indiġeni fil-pajjiżi mbiegħda tal-Imperu Britanniku.
L-istess bħalma tinnota Anne Maxwell (1998: 131) fl-istudju tagħha dwar dak li ssejjaħlu "turiżmu fotografiku" u x-xbihat korporali rreġistrati bil-kameras tar-ritratti mill-fotografi Ingliżi, dawn it-testi t'hawn fuq irrendew lill-ġisem tal-mara Maltija l-oġġett tal-fantasija Ewropea bil-ħarsa vojeristika tagħhom.
It-testi jipproduċu l-ħarsa tipikament kuntradittorja tal-forza dominanti, li minn banda tpinġi lill-ġisem indiġenu bħala "the site of uncontrolled ferocity, laziness, savagery, disease, and stupidity" (Leigh u Dale 1998: 5) u minn oħra tagħmlu l-oġġett tax-xewqa għaliex, partikolarment il-ġisem femminili, seta' joffri alternattiva lill-valuri sesswali borgiżi u proprjetà sesswali lir-raġel Ewropew (Maxwell, 1998: 130).
Il-korposfera: l-impressjoni lokali
Qabel ngħaddu biex naraw il-korposfera ppreżentata mill-poeti fis-seklu għoxrin, forsi nistgħu nagħtu daqqa t'għajn lejn l-espressjoni popolari lejlet is-seklu ħalli naraw jekk din taqbilx jew le ma' dak li kitbu l-vjaġġaturi barranin fir-rapporti tagħhom dwar Malta.
L-espressjoni popolari, merfugħa mill-gazzetti u l-ġurnali tal-epoka, kif ukoll mill-għanjiet li kienu jitkantaw, għandha tfisser dak li kien iħoss u dak li kien jaħseb il-poplu fiż-żmien partikolari.
Lejlet is-seklu għoxrin, is-seklu li fih tibda l-istorja tal-letteratura serja u impenjattiva bil-Malti (O. Friggieri, 1987: 27), il-ġurnaliżmu satiriku ffjorixxa sew u firex is-swaba' niggieża tiegħu mal-aspetti soċjali kollha.
L-istess nistgħu ngħidu li kien il-każ tal-għana popolari, li fih kien hemm każi xejn rari ta' messaġġi pjuttost awdaċi li minn taħt l-għata umoristika tagħhom kienu jisfidaw l-aspetti normattivi ta' soċjetà moraleġġjanti ħafna – għallanqas fid-deher.
Fost id-diversi affarijiet li l-għana popolari ffoka fuqhom hemm proprju l-ġisem.
L-għana popolari ħalaq diskors kumpless madwar il-ġisem b'messaġġi li ħafna drabi huma kunfliġġenti.
Jekk nieħdu l-kwistjoni tal-ħxuna, pereżempju, issib għanjiet li jqisuha bħala xi ħaġa pożittiva, iżda oħrajn juru stmerrija kategorika:
Kulħadd jgħidli: 'Inti x'għandek?
Kont qawwija!
Kif għolobt!'
"Bin-namur li qiegħda nagħmel,
Bl-imħabba li qed inħobb!"
(Ilg u Stumme, 1909: 45)
Biex imbagħad insibu:
Xbejba qsajra, mbaċċa, mbaċċa,
Tapp qisek minn ta' frejgata!
Inti tilbes dbielet ħafna,
Biex tħaxxinlek il-patata.
(Ilg u Stumme, 1909: 61)
L-aspett l-ieħor li l-vjaġġaturi barranin tkellmu ħafna dwaru – il-karnaġġjon skur – ukoll isib ruħu fiċ-ċentru tad-diskors imsawwar mill-għana popolari:
Ara ġejja sħaba sewda;
Taħtha jiddi d-dawl tal-qamar –
Donnok Tork ta' Barbarija,
Bil-kannestru jbiegħ it-tamar!
(Ilg u Stumme, 1909: 61)
In-namuri barra fit-trejqa,
W is-sengelli fuq il-bejt;
Avolja naf li jien sabiħa,
Ġuvni smajjar jien ħabbejt!
(Koessler-Ilg u Cassar Pulllicino, 1962: 26)
Il-karnaġġjon skur, mela, jidher li kien qed joħloq problema, jew aħjar kien qiegħed isir problema, sar diskors minnu nnifsu, malli kien hemm karnaġġjon ieħor li, għal raġunijiet li rajniehom aktar 'il fuq, beda jsir dominanti.
Jiġifieri, l-ismar beda jidher ismar malli beda jiġi mqabbel mal-bjond:
Dak l-ajru mdawwar kannestru,
Il-kwiekeb berquq ta' Mejju!
Tabilħaqq li l-abjad sbejjaħ,
'mma is-smajjar iżjed ħlejju!
(Ilg u Stumme, 1909: 66)
Qaluli li l-abjad sbejjaħ.
'mma l-ismar mhux mankament.
Mankament l-għajnejn il-wireċ,
Flok il-Lvant jaraw l-Punent!
(Ilg u Stumme, 1909: 66)
Sa ngħanni għanja lis-somor:
Min hu ismar jieħu għalih!
'Il ħanini għandi smajjar, –
Jaħasra, jiddispjaċih!
(Ilg u Stumme, 1909: 66)
Fejnek, ġojja ta' qalbi?
Lilek nħobb, lilek infaħħar;
Ħanina, kemm inti smajra!
Ħaditek l-arja tal-baħar!
(Koessler-Ilg u Cassar Pullicino, 1962:20)
Anki fl-għana popolari sseħħ bidla: filwaqt li l-ismar jibda jsir problema, difett (anki jekk "mhux mankament"), il-bjond jibda jieħu valur li jisboq kull karnaġġjon ieħor:
Xuxtek għandek safranija,
Mixħuta fuq dawk spallajk!
Jekk iddur id-dinja kollha,
Jien nibqa' niġri warajk!
(Koessler-Ilg u Cassar Pullicino, 1962: 22)
Wiċċek abjad, għajnejk żoroq,
Dawk xufftejk ħaġar rubini!
La tħallix 'il qalbek toħla,
W għal ħaddieħor tħalli lili!
(Ilg u Stumme, 1909: 67)
Għannewli 'l qalbi weġġgħuli, –
Qalu: ħanini Ċiniż!
Dak ħanini ħadd ma jafu, –
Abjad w aħmar bħal Ingliż!
(Ilg u Stumme, 1909: 64)
Inkunu qegħdin nagħmlu żball jekk naħsbu, iżda, li l-għanjiet popolari kollha mxew ma' dan l-argument.
Irridu nammettu li hemm pożizzjonijiet oħrajn kuntrarji għal dawn l-eżempji li jagħtu lok għall-kontradizzjoni – element komuni ħafna fl-istudju tas-soċjetà u l-kultura tagħha.
Dawn l-għanjiet li ġejjin jiċċelebraw il-ġilda skura:
Minn ċkuniti nħobb is-somor,
Speċjalment t'għajnejhom sbieħ;
Dak ħanini wieħed minnhom,
Kemm jiena kuntenta bih!
(Koessler-Ilg u Cassar Pullicino, 1962: 21)
Dak ħanini smajjar bħali,
Dawk għajnejh isebbħu 'l tiegħi,
L-aqwa gwaj li fiha d-dinja
Min inħobbu ma jkunx miegħi.
(Koessler-Ilg u Cassar Pullicino, 1962: 25)
L-ismar u l-oħxon jidhru problematiċi anki fil-letteratura satirika tal-istess perjodu.
Hekk ngħidu aħna fit-tieni ħarġa ta' Il Ghannei fil-11 ta' Settembru 1878, tidher poeżija satirika dwar żewġ nisa: waħda sabiħa imma bla flus u l-oħra kerha u sinjura.
Is-silta li ġejja tiddeskrivi lill-mara l-kerha:
Hoxna, imhattba u kasira;
L-istess ġeneru ta' kitba jlaqqagħna mal-ġibda li xi wħud beda jkollhom lejn dak li kien Ingliż.
Fl-ewwel ħarġa tal-istess ġurnal satiriku, fl-1 ta' Settembru 1878, insibu speċi ta' poeżija oħra li tieħu l-forma ta' djalogu bejn omm Għawdxija u binha li sejjer isib xogħol u jgħix Malta:
Fuku is-sodizza tghib!
Għalkemm mal-ewwel impressjoni wieħed jista' jikkonkludi li l-istorja tal-ġisem femminili tista' tkun biss il-frott tal-Ħarsa maskili, wieħed ma jistax jinnega l-possibilità ta' vuċi femminili għallinqas fi wħud minn dawn il-kompożizzjonijiet popolari.
Diversi studji tal-għana popolari fl-Asja (Davis, 2005; Ramaswamy, 1993; Srivastava, 1991) u anki fil-Mediterran (Gómez Acuña, 2002) jitkellmu fil-fatt dwar għana popolari u kultura orali maħluqin u mxerrda min-nisa.
Madankollu, kemm dawn l-istudji kif ukoll oħrajn bħal ta' Nilsson (1984) juru li t-temi fil-għana jew il-kultura popolari prodotta min-nisa huma differenti minn dawk tal-irġiel u li ħafna drabi jew huma marbuta mal-mod tal-għajxien u l-esperjenzi tagħhom jew, drabi oħra, jipproġettaw dinja li jixtiequ iżda m'għandhomx minħabba diskriminazzjoni sesswali.
L-istess jista' jingħad għall-kuntest lokali, fejn studjużi bħal Cassar Pullicino (1998) u Lanfranco (2004) jiġbdu l-attenzjoni fuq is-sehem tan-nisa fil-kultura orali u popolari.
Hemm differenza iżda bejn l-għana u t-taqbiliet popolari li ffurmaw il-korp tal-kultura orali, u l-kompożizzjonijiet li nkitbu f'ġurnali.
Jidher li fil-kultura popolari miktuba hemm attenzjoni akbar mixħuta fuq il-ġisem femminili milli fuq il-ġisem maskili, fenomenu li ma jidhirx fil-kultura orali.
Mhemmx dubju li s-sehem tan-nisa fil-kitba fil-ġurnali kien minimu jekk mhux nieqes għal kollox u dan għandu mnejn jispjega dan l-iżbilanċ.
L-iffukar fuq il-ġisem femminili jidher ovvju ħafna fil-kitba, preżumilment għaliex il-kittieba u l-vjaġġaturi li kitbu r-rapporti kienu, għallinqas fil-maġġoranza tagħhom, irġiel.
L-użu tal-ġisem
Dan il-ġisem ismar, li mbagħad beda jiċċara; dan il-ġisem mibni u mbaċċaċ, li mbagħad beda jirqaq; dan il-ġisem mgħotti sew bi drappijiet suwed, li mbagħad beda jinkixef, jinżebagħ u jitfewwaħ, kellu wkoll l-użu tiegħu.
Minbarra li kien jidher kien ukoll jiffunzjona u jaħdem f'kuntest ambjentali, soċjali, politiku u anki temporali.
Il-ħarsa penetranti analizzat ukoll l-azzjonijiet ta' dan il-ġisem: xammitu, kejlitu u qisitlu l-attivitajiet varji li kien involut fihom.
Naturalment, il-ħarsa mhijiex waħda newtrali għaliex anki min iħares jinsab implikat f'kuntesti politiċi li jiddeterminaw l-istampa rrekordjata u riprodotta fit-testi vjaġġatarji, poetiċi, plastiċi u l-bqija.
F'diversi kummentarji li rajna nsibu kummenti dwar il-ġabra tal-Maltin.
Joseph Ady jikkummenta kemm il-Maltin kienu ħaddiema bieżla u assidwi, li ġisimhom kienu jużawh għax-xogħol, u li l-ġurnata tagħhom ma kinitx tibda qabel il-quddiesa ta' kuljum fl-erbgħa jew il-ħamsa ta' filgħodu (1881: 9).
Dwar il-quddiesa Hoare iżid li waqtha l-iġsma Maltin kienu jinfirdu bejn nisa u rġiel.
Din is-separazzjoni stretta bejn is-sessi tista' għall-ewwel tindika ċerta modestja min-naħa tal-parruċċani li kienu jmorru l-knisja.
Skont Hoare, il-ġisem kampanjol Malti kien b'saħħtu biżżejjed li jaħdem bla hedu anki fix-xemx tisreġ, fuq il-blat u l-ġebel.
Terġa', skont Hoare l-indafa kbira fit-toroq Maltin tirrifletti l-indafa ġewwenija tan-nies tal-gżira.
Osservaturi oħrajn (Angas, 1842: 54; G. Gulia, 1915: 387) jgħaddu l-istess kummenti dwar il-Maltin t'Għawdex fejn is-saħħa fiżika titwaħħad ma' dik mentali u dik spiritwali.
Madankollu, anki jekk dan hu kollu minnu, l-istampa mgħoddija lilna minn dawn l-osservaturi, hija romantika ħafna.
Fis-sew, hija l-istampa li aktar tard il-poeti Romantiċi u l-pitturi tal-folkor (l-aktar Caruana Dingli), addottaw biex joħolqu l-mit Romantiku ta' Malta, l-art ġwejda u Nisranija.
Kummentaturi oħrajn jagħtu rapporti differenti ħafna minn dawn.
Il-kitba ta' Camillo Spreti titfa' dell ikrah fuq in-nisa Maltin u kif dawn kienu jużaw ġisimhom − dell li kellhom jitkellmu dwaru diversi kummentaturi oħrajn.
Fid-deskrizzjoni tiegħu tal-gżejjer Maltin, Spreti (1949 [1764]: 37-38) jagħti l-pariri tiegħu lin-novizzi tal-Ordni qabel ma dawn jersqu lejn Malta:
L-istampa li jagħti Spreti tan-nisa Maltin, anki jekk fiha rridu naraw is-sentimenti misoġinisti (bħalma jgħid hu stess f'sunett li jikteb kontra n-nisa fl-istess komunikazzjoni li minnha slitt fit-tul hawn fuq), hija waħda negattiva ħafna.
Dawn in-nisa kienu jużaw ġisimhom għad-dnub.
U Spreti ma jżid ebda kumment dwar xi aġir nobbli ta' dan il-ġisem.
Irridu ngħidu wkoll li ma kienx Spreti biss li ta din l-istampa.
Ngħidu aħna ftit qabel il-pubblikazzjoni ta' Spreti, du Mont kiteb li n-numru ta' korteġġjani kien "kbir ħafna" u li n-negozju tagħhom ma kienx jitqies bħala skandaluż.
Skont du Mont, kienu ħafna dawk il-korteġġjani li wara li jagħmlu kemxa flus jiżżewġu bħallikieku kienu għadhom verġni.
Du Mont (1696: 137) saħansitra jasal biex jgħid li
Huwa jżid li l-ilbies tan-nisa Maltin tal-bliet kien wieħed li jikxef aktar milli jgħatti (138).
L-impressjoni li du Mont jagħti hija waħda ta' deġenerazzjoni sħiħa, u għalkemm id-dettalji li jagħti jikkonċernaw aktar lill-iġsma tan-nisa, anki l-irġiel kienu parteċipi f'din is-soċjetà 'marida'.
Biex jillustra dan il-punt du Mont jirrakkonta l-istorja ta' raġel miżżewweġ li minbarra l-mara leġittima tiegħu kellu wkoll sieħba li kien iżur kull filgħaxija u jorqod magħha l-lejl sħiħ.
Is-sieħba kkonvinċiet lir-raġel li ma kienx qed jagħmel sew li jafda lil martu waħidha, għax din ukoll seta' kellha s-sieħeb tagħha.
Allura r-raġel, ikompli du Mont, beda jmur għand is-sieħba kull filgħaxija u miegħu jieħu lil martu li kien ikollha timtedd fl-istess sodda li fiha żewġha kien ikollu x'jaqsam mas-sieħba.
Din l-istorja damet għaddejja xi sena, sakemm fl-aħħar il-mara ma felħitx aktar u, konxja tal-fatt li żewġha ma setax iżomm ir-riedni fuq il-kilba tiegħu, ikkonvinċietu biex minflok ma hi tmur f'dar is-sieħba jibdew jistiednu s-sieħba f'darhom.
Wara xi żmien li bdew b'dan il-mod, ġara li bin il-koppja l-miżżewġa ra lil ommu fil-knisja titkellem ma' ħutha s-subien li kienu għadhom kemm irritornaw lejn Malta mill-Italja, u billi l-iben ma kienx jafhom mar jiġri jgħid lil missieru li l-omm kienet qiegħda tkellem lil xi barranin.
Ir-raġel sibel u mingħajr ma indaga min setgħu kienu dawk il-barranin nifed lil martu bi stallett.
Du Mont jirrakkonta storja oħra li tinvolvi rġiel u l-prostituti tagħhom: raġel isir jaf li l-prostituta li kien jinqeda magħha kienet se tiżżewweġ u tieqaf mill-ħajja baxxa tagħha.
Malli sar jaf dan ir-raġel mar għandha u qatilha b'erba' daqqiet ta' sikkina.
Kemm l-ewwel kif ukoll it-tieni raġel marru jistkennu fil-knisja biex igawdu l-immunità ekkleżjastika (du Mont, 1696: 133-136).
Jidher li l-morali dubjuża tal-Maltin u l-kilba sesswali tagħhom tawhom isem ħażin anki mal-mexxejja Ingliżi sa mill-ewwel ftit snin tat-tmexxija tagħhom.
Huwa jallega li ħafna nisa, xebbiet u miżżewġin, kienu jikru ġisimhom bil-barka tal-qrabat (inklużi żwieġhom) u dan ma kienx meqjus bħala aġir ħażin.
Coleridge, li xejn ma kellu impressjoni tajba tal-Maltin, jagħmel l-istess osservazzjoni ta' Anderson.
Il-korruzzjoni morali tal-Maltin kienet tidher fil-fatt li, dejjem skont Coleridge (1917: 299), ma kienx hemm familja waħda li l-omm jew xi bint ma kellhiex relazzjoni barra ż-żwieġ jew ma' raġel miżżewweġ.
Osservaturi oħrajn iżidu allegazzjonijiet oħra dwar kif il-Maltin kienu jużaw ġisimhom.
Al-Xidjaq jinnota li l-irġiel tal-klassi l-għolja, fis-seklu dsatax, bdew jippruvaw jimitaw fi lbieshom lill-Ewropej.
Skont Al-Xidjaq, dawn l-irġiel bdew jilbsu qliezet hekk issikkati li kien ikun hemm perikli kbar li ħwejjiġhom jinfetqu, speċjalment mill-posterjuri tagħhom.
Terġa', Al-Xidjaq (Cachia 1966: 232) jgħid ukoll li dawn it-talin kienu jaraw kif iħaxxnu partijiet differenti tal-ġisem biex b'hekk toħroġ aktar il-muskolatura u t-tundjaturi li "suppost kellhom jinħbew aktar milli jinkixfu".
Huwa jkompli li l-vanità tan-nisa fi mġibithom u fi lbieshom, tisboq lil dik tal-irġiel u jgħid li filwaqt li dawn huma sbieħ għandhom karattru difettuż.
Iżid li tant huma moħħhom fil-ġisem li ssibhom jiġru wara l-irġiel sbieħ mingħajr ma jqisu jekk dawn ikunux xierqa għalihom (237).
L-użanza antika li n-nisa, speċjalment meta jitgħarrsu jew jiżżewġu, jingħalqu u jinħbew fi djarhom, sparixxiet fis-seklu meta f'Malta tfaċċaw l-Ingliżi u bdew jimitawhom billi bdew jitħalltu mal-irġiel u l-ġuvintur.
Al-Xidjaq jgħid ukoll li l-korteġġjani Maltin mhumiex sbieħ iżda mhumiex ħamalli lanqas, u, kuntrarju għan-nisa miżżewġin, jekk jaraw raġel ma joqogħdux iħarsulu u jiċċassaw lejh.
Terġa', dawn il-prostituti kienu jmorru l-knisja bit-tama li meta jmutu ma jkunux fid-dnub (238).
Mhux il-kittieba kollha li tmeżmżu mill-ġisem Malti għamlu dan minħabba raġunijiet ta' ħajja xellerata fejn il-korp kien mitluf fil-ġibdiet sesswali jew erotiċi tiegħu.
Kien hemm min iddiżgusta ruħu bl-ammont ta' dehbijiet li n-nisa kienu jilbsu.
Oħrajn iddiżgustaw ruħhom bil-ħmieġ ta' dan il-ġisem.
John Gadsby, li kien lettur tal-Istudji Bibliċi u Orjentali, beda ż-żjara tiegħu f'Malta fid-19 ta' Ottubru 1846.
Fil-ġurnal tiegħu jqabbel lill-Maltin mal-Lhud u l-Għarab, u jgħid li, anzi, huma agħar minn dawn.
Jidher li ma kienx iħobb it-tewm, tant li ddejjaq ħafna bil-fatt li l-Maltin tant kienu jieklu tewm li anki l-katusi tad-dranaġġ kellhom riħa ta' tewm.
Imbagħad, ikompli Gadsby, qatt ma ra nies ħnieżer daqs dawn il-Maltin għaliex filwaqt li d-dieta tagħhom kienet waħda pjuttost sempliċi (ħobż tal-Malti mħaffer biż-żejt u t-tewm), innota f'diversi festini għand il-Gvernatur, nies (tal-klassi l-għolja, addirittura) ideffsu kemm Alla ħalaq ikel fi bwiethom biex jeħduh magħhom id-dar.
Gadsby (1869: 41-42) iniżżel ukoll li fit-toroq kien jara ħafna ommijiet ifittxu għad-dud f'xagħar uliedhom.
Bħal f'kull aspett ieħor tal-kummentarju tal-ġisem Malti, l-impressjonijiet ta' Gadsby huma kkuntrastati bl-osservazzjonijiet ta' vjaġġaturi oħrajn.
Pereżempju f'ittra li kiteb fl-ewwel tas-sena tal-1834, George Waring (1843: 81) mhux biss jgħid li minkejja l-abbundanza ta' nbejjed u spirti fil-gżira ma rax raġel wieħed intossikat, imma jgħid ukoll li minkejja li ħafna mir-raħħala jimxu ħafja "generally clean and decent in their dress, and even the beggars have none of the squalid appearance of that class in other countries."
L-istampa li vjaġġaturi bħal Al-Xidjaq u Gadsby jagħtu tal-ġisem Malti mhijiex waħda romantika.
Anki dawk li jaraw il-ġmiel fil-ġisem, jassoċjaw dal-ġmiel mad-dnub.
In-nisa Maltin, b'mod partikolari, jidhru donnhom ilpup imġewħa lesti biex jiffornikaw kull ħin u kull mument.
Terġa', il-ġisem femminili kien responsabbli għat-twaqqigħ tal-innoċenti.
Huwa l-ġisem femminili li jieħu l-ħtija tad-dnub u mhux il-ġisem tar-raġel li juża lill-ġisem li jħares lejh.
Iżda għalkemm ċerti passaġġi minn dawn il-kotba jxaqilbu għas-sensazzjonaliżmu, jekk mhux ukoll għall-grottesk, mhux bilfors li dak li qalu kien imbiegħed ħafna mir-realtà.
Jew inkella, il-ħarsa maskili tagħhom erotiċizzat lill-ġisem 'maħmuġ' Malti u din il-ħarsa rreġistrat stampi li wieħed jista' jsibhom ukoll fl-għanjiet popolari Maltin u f'diversi gazzetti tas-seklu dsatax.
Anki l-għana popolari pproġetta iġsma femminili korrotti u midinba, u dan aktarx li kien il-frott tal-fantasija erotika li hemm moħbija fil-ħarsa maskili.
Il-figura tal-mara hija implikata f'kontradizzjoni bejn figura passiva jekk mhux ukoll innoċenti kif pinġewha ħafna mill-poeti Romantiċi fil-bidu tas-seklu għoxrin (ara aktar 'l isfel), għal waħda midinba: il-mara tisfoka mill-innoċenza għall-korruzzjoni.
Huma dawn iż-żewġ poli estremi li l-ħarsa fallika pproduċiet hija u tiffoka fuq il-ġisem tal-mara.
Filwaqt li, kif se naraw aktar 'il quddiem, il-poeżija Romantika, imnebbħa sew mit-tagħlim strett Kattoliku, ħarset lejn il-mara ideali bħala riflessjoni tal-Verġni Mqaddsa, l-għana popolari, nieqes mill-awtoċensura u x-xkiel moraleġġjanti, ikkomunika korposfera totalment differenti.
Komplessivament, kif josservaw diversi storiċi tas-sesswalità, il-mara tiġi kkostruwita f'termini kuntrastanti u polarizzanti: minn banda titfaċċa l-mara bħala l-Verġni u fl-istess waqt tidher ukoll il-Prostituta.
Barra minn hekk, din id-dikotomija għandha wkoll implikazzjonijiet klassisti għaliex ħafna drabi huma n-nisa tal-klassi tal-ħaddiema li jidhru bħala l-laxki, filwaqt li dawk borgiżi jxaqilbu lejn l-immaġni tal-mara l-Verġni (Pollock, 2003 [1988]: 160).
Il-ġmiel tal-mara ħafna drabi huwa assoċjat b'mod awtomatiku mad-dnub:
Ħanina, kemm int sabiħa –
Bil-wardiet torqod u tqum!
X'tambiha 'l ħajtek ġod-dinja, -
Ma tgawdix il-ġuvintur!
(Ilg u Stumme, 1909: 53)
L-għana popolari jitfa' l-ħarsa fallika tiegħu lejn in-nisa, jerotiċizzahom u jiffetixizzahom.
Fi kliem ieħor, il-ġisem femminili jsir oġġett li fuqu tiġi espressa l-fantasija erotika.
Barra dan wieħed irid jinnota wkoll li f'dawk it-taqbiliet fejn l-aġent huwa femminili, hemm din it-tendenza (li tiġi mistħarrġa fil-kapitlu li jmiss) li l-mara titqies – u aktarx li tqis lilha nfisha – bħala oġġett għall-wiri li jiġi kkmandat mill-ħarsa maskili:
Dejjem xuxa bla maktur;
Inti toqgħod fuq l-għetiebi
Biex jarawk il-ġuvintur.
(Koessler-Ilg u Cassar Pullicino, 1962: 35)
Kont fit-tieqa nimxot xuxti, –
Għadda ġuvni tant sabiħ.
Hu daħaqli, jiena dħaqtlu;
Ma kellix qalb inħallih.
(Ilg u Stumme, 1909: 92)
It-tfajla fit-tieqa – xbieha komuni ħafna fl-għana popolari – hija metaforizzazzjoni tal-ħarsa maskili, bħall-figura ta' mara fuq tila jew fuq il-liżar taċ-ċinema.
Fil-ħarsa maskili, l-oġġett jaqta' x-xewqat u huwa dan li jagħmlu aktar interessanti:
Kaċċatur veru ħanini –
Il-kaċċa kemm jaf jagħmilha!
Kull fejn hu jispara, jolqot;
Xebba mit-tieqa niżżilha!
(Ilg u Stumme, 1909: 29)
Jekk nistgħu nissoponu li dawn l-għanjiet popolari verament kienu komposti min-nisa, u mhumiex impoġġija fil-fomm femminili minn kompożituri rġiel, allura jrid jiġi nnutat minnufih li hemm kuntrast kbir bejn il-mara Maltija li kienet tgħanni dawn l-għanjiet u x-xbieha tagħha kif prodotta mill-poeta Romantiku li ried jibni viżjoni ideali tal-mara Maltija, kif se jintwera aktar 'il quddiem.
Barra minn dan, taqbiliet bħal dawn t'hawn taħt, li huma tassew awdaċi fix-xbihat u l-metafori tagħhom, għandhom is-setgħa jikkoroboraw l-osservazzjonijiet li għamlu ċerti barranin fuq kemm kienu fuq ruħhom in-nisa Maltin:
Min jismagħni ngħanni llejla,
Kemm igħid li jien fis-sakra!
'mma l-inbid ġewwa l-bettija;
Jiena mejta għal xi qatra!
(Ilg u Stumme, 1909: 21)
Wara min iġġennen moħħi?
Wara Patri tal-Lunzjata!
Kull filgħodu għall-offizju,
Flgħaxija għand in-namrata!
(Ilg u Stumme, 1909: 26)
Kemm nixtieq insir dolliegħa
Fuq il-mejda tas-sinjuri,
W il-ġuvintur iduquni.
(Ilg u Stumme, 1909: 38)
Mort inqerr Santa Tereża.
X'tewba tani l-konfessur?
Tani li niekol u nixrob
U nixxala mal-ġuvintur.
(Ilg u Stumme, 1909: 71)
Ir-referenzi għas-sess u għall-organi sesswali fl-għanja popolari huma frekwenti ħafna, u dawn jinstabu kemm irreġistrati minn 'fomm' ir-raġel kif ukoll minn 'fomm il-mara':
Żewġuni ma' mara xiħa,
Tawni sodda kollha baqq.
Meta mort indaħħal idi,
Sibt ġiex boroż tat-tabakk!
(Ilg u Stumme, 1909: 70)
Sallura tal-ilma ħelu
Tagħti pass u tarġa' lura!
Iċ-ċavetta ta' ħanini, -
Kemm taqbel għas-sallatura!
(Ilg u Stummer, 1909: 71)
Ommi, jekk immutlek jiena,
Qabar tal-pastizz irrid;
Ix-xemgħa rrid zalzett niexef,
(Ilg u Stumme, 1909: 72)
Aktarx li l-aktar test popolari antik li jillustra l-gost bil-vulgarità, b'referenzi diretti u metaforiċi għall-partijiet u l-attivitajiet sesswali, huwa dak miktub fis-seklu tmintax minn Feliċ Demarco, qassis minn Bormla (Cassar-Pullicino, 1954; 1962).
It-test, analizzat ukoll minn George Mifsud-Chircop (2003; 2004; 2005) huwa kopjun ta' farsa li kienet tinħadem waqt ritwal fil-ġranet tal-karnival magħrufa bħala Il-Qarċilla.
Filwaqt li t-test fih numru ta' referenzi għall-pene u l-warrani, tispikka l-assenza ta' referenzi għall-parti tal-mara, anki jekk, imbagħad, hija l-mara u l-avidità sesswali tagħha li t-test jemfasizza l-aktar.
Mis-siltiet riprodotti minn Mifsud-Chircop toħroġ ix-xbieha tal-mara li ma taħseb xejn għajr fil-gost sesswali tagħha, f'siltiet bħal "Għaliex tħobb tibla' z-zalzett frisk", jew "għaliex tmut għal nebula ta' majjal" (Mifsud-Chircop 2005: 131).
Dak li tagħti l-Qarċilla, għalkemm l-element karnivalesk (fis-sens Bakhtinjan) huwa ovvju ħafna, huwa din il-mara li tixbah ħafna l-mara li joħroġ biha Spreti: mara li ma tafx rażan fis-sess bir-raġel 'vittma' ta' din il-ħeġġa bla heda.
L-allegazzjonijiet ta' Spreti u oħrajn dwar ir-relazzjonijiet extramaritali jsibu l-eku tagħhom anki fl-għana u l-kitba popolari.
Dawn is-siltiet jagħtu stampa ta' ħajja xxellerata li dawn in-nisa kienu jgħixu, fi żmien meta l-valuri li kienu meqjusa tipiċi Maltin mill-poeżija s-serja jiġu kkontraditi bl-aktar mod ovvju.
Mis-safar ġewni flimkien!
L-ewwel mħabbti għal maħbubi,
Għax għal żewġi għandi żmien!
(Ilg u Stummer, 1909: 72)
Fl-ewwel ħarġa ta' Il Sien Hazin (1871) jidher dan id-djalogu bejn żewġt irġiel:
Frattant usalna.
MATTI: Basta, basta, għaliex gejia ghanda tcun.
Igbet biex nibda.
CHELINU: Cheda tghaijatli, stenna ftit biex inchelugha ittnejn … ghala domt ech ma inzilt?
F'din l-istess ħarġa ta' dan il-ġurnalett satiriku, tidher poeżija li wkoll tittratta l-imġiba mtajra tan-nisa miżżewġin f'Malta tas-seklu dsatax:
Inti izzejiet cont keda tghamel
Actar milli ighamlu ixxebbiet.
F'dawn il-kitbiet, il-ġisem tan-nisa jidher bħala ġisem promiskwu li ma jafx rażan, li dejjem qiegħed għal-lest biex jintuża.
Fl-għanjiet popolari, kif ukoll f'dawn il-kitbiet satiriċi li kienu jiġu ppubblikati bil-miftuħ f'ġurnali għall-bejgħ għal kulħadd, tinstab ġgajta ta' nisa xalaturi, prostituti, ninfomani, li għandhom ġisem sabiħ u l-ġmiel korporali jimplika dejjem ħajja sesswali għas-servizz tal-irġiel li kontinwament iħarsu lejn dan il-ġisem seduċenti.
dejjem scullata biex sidrec turi
Min mindu jisbah sa jidlam seuua
thalli lill iehor bharsa bic-ciera
ma fizzial zbejjah … dan chien Inglis!
Uara ftit granet irgait ilmahtec
carozzin kbattu u tlaktu fis:
Terġa' u tgħid, dan il-ġisem, aktar milli huwa dejjem għal-lest, jipprovoka u jisseduċi bl-addoċċ bil-konsegwenza li minflok jidher użat jidher li qiegħed jivvittimizza lir-raġel li huwa aktar razzjonali, anki jekk 'miskin' jaqa' għat-tentazzjoni:
Tara mara kgheda tibchi giod-Duana ghax ir-ragel tahha icun sejjer jisponi il persuna tighau ghal battaglia tal guerra, u meta zeugia jitla fuk il vapur, il mara titla giol carozin man-namrat li chella kabel iz-zeuget.
L-istorja tal-ġisem Malti, allura, issawwar żewġ poli: il-ġisem maskili jidher b'saħħtu, bieżel ħafna u razzjonali, filwaqt li dak femminili jidher sabiħ (jew għandu jkun sabiħ) u awtomatikament isir seduċenti, provokanti, midneb u, fuq kollox, trasgressiv.
Il-ġisem femminili msawwar minn din l-istorja huwa ġisem 'perikoluż', appuntu għaliex ma jafx b'rażan, għax għadu ma ċċivilizzax ruħu, għadu jimxi bil-liġi tal-libido u mhux tar-raġuni.
F'għajnejn il-kummentaturi u s-satiristi rġiel, il-ġisem femminili qiegħed dejjem preżenti fit-tieqa miftuħa jew fil-kantunieri mudlama f'nofs ta' lejl, lest biex jaqbad il-priża (maskili) tiegħu.
Il-mara tas-seklu dsatax u tal-bidu tas-seklu għoxrin għandha l-għodda neċessarja biex taqta' l-għatx klubi li għandha għas-sess: il-kantunieri tal-bliet; iż-żebgħa, it-terra u l-fwejjaħ; l-ilbies provokanti li l-moda barranija bdiet turi u timporta; il-kultura aktar permissiva tan-nisa l-Oħrajn li ġew minn barra wkoll; fi kliem ieħor, din il-mara bdiet tidher aktar delikata u aktar aċċessibbli.
Minkejja d-differenzi kulturali enormi, dawn l-osservazzjonijiet jaqblu ma' dawk li Garb (1989) tikteb dwarhom meta tikkummenta fuq l-istorja tal-ġisem femminili Pariġin tas-seklu dsatax.
Fi tmiem dan is-seklu s-sinjorina Pariġina bdiet tippassiġġa fil-boulevards u kien proprju hemm li setgħet tħalli lil min jittawlilha xi ftit lejn saqajha.
Il-bliet fetħu s-siparju lil dawn in-nisa mnejn setgħu jaħdmu l-parti tagħhom: dejjem osservati u dejjem josservaw lilhom infushom.
Il-ħarsa maskili kitbet dan fuq il-ġisem femminili, irrispettivament mill-istat maritali tiegħu, mill-forma u anki mill-età.
Anki jekk f'waqtiet kien hemm stratifikazzjoni tal-iġsma skont id-dehra tagħhom, l-imġiba, l-użu ta' dan il-ġisem, ġabar lin-nisa kollha f'keffa waħda:
jekk tghidli 'l veru bsegriet inzommu
ma tafx li tibka uicc ta fecruna?
U int ucol xieha smagata
nahseb li ghandeck sitta u sittin
targha mnazza sgur tinten pesta ....
tahseb li nitlef tieghei 'r-ras
narac tisforza hem fuq il … banc!!!
culhadt jirrangia culhadt jinzebah
geuua tas-Sliema emm bill mijet
Il-mara bħala tentatriċi tiġbed lejha vittma.
Fir-rakkonti li jiffurmaw l-istorja tal-ġisem Malti, kemm dawk miktubin mill-vjaġġaturi barranin kif ukoll l-oħrajn miktubin mill-korrispondenti Maltin fuq il-gazzetti, dejjem ipoġġu lill-irġiel bħala vittmi.
Anki jekk l-irġiel 'għandhom tagħhom', l-azzjoni hija dejjem ipprovokata.
Il-mara ssir Lilit, is-serp li jwaqqa' lir-raġel ta' kwanlunkwe età fid-dnub, appuntu għax hija min-natura tagħha trasgressiva.
Artiklu merfugħ mill-ewwel ħarġa ta' Il Felu jillustra perfettament dan li qiegħed ngħid:
Ahna ghaun taht iffirmati, nitolbu umilment permezz ta din il petizioni, lil min ghandu il poter f-ideih, sabiex johlok giunta, composta min xi signuri onesti, imkar bhal dauc li jarau il pellicoli kabel isiru sabiex daun jiccensurau certi qualità ta modi li gia bdeu jidru fuq ix-xebbiet u anche nisa mizzeugia bi scandalu cbir tghana,
Ahna il felujiet katt ma geina scandalizzati la mil genituri tghana u l'ankas min krabtatna, lgharusija tghana dejjem chinèt scond l'eta u iz-zmien meta naslu ghal li stat tghana, deijem geina igguidati min-nies tar-ruh u tal-coxenza katt ma hrigna uahedna man-namrati jeu gharajes, ma, dijem conna u ghadna isseparati min xulxin.
Iz-zuieg tghana deijem chien onest u katt chem ilna fid-dinja ma tajna scnadlu lil min u icchen minna.
Ghaldakstant nargghaü nitolbu lil min ghandu f-idejh ir-riedni tad-decor ta din il gzira u tas-società biex jghamel chif ghamlu pajisi ohra, jahsbu ghal dach li scullament zeijed … dauc il calzetti taparsi u tant affarijiet ohra, jiftacru li Malta ma ghadiex li chienet, masaret gzira li fiha ta culjüm jigiu barranin ta cul nazzion u ghalech daun floc maifahhruna imorru jghidu li f-Malta ma raux hlief disonesta u scandli fit-trekat, fil piazez u anchĕ fi trekat imuarba.
Il-ġisem femminili jingħata r-responsabbiltà tad-deġenerazzjoni tas-soċjetà Maltija, tat-tnawwir tal-qalba ta' din is-soċjetà.
Anki jekk, kif għad naraw aktar 'il quddiem, in-nisa tal-bliet ġew ikkundannati anki mill-kittieba Romantiċi, imkien daqs f'dawn ir-rakkonti ma jidher hekk midneb dan il-ġisem.
Filwaqt li ġurnali bħal Il Felu, L Ghafrit, Il Sien Hazin u oħrajn li kienu joħorġu f'dan il-perjodu, joħolqu satira aktar milli ritratt veru u proprju tas-soċjetà Maltija, is-satira għandha l-qawwa li tippenetra anki l-qoxriet l-aktar ħoxnin li s-soċjetà x'aktarx li tkabbar biex tgħatti xturha.
Certu signur tal-libsa li ma ihabbat bieb Str Cristoforo u floc ma fethitlu s-signura, fetahlu is-sinjur.
Din hija d-deġenerazzjoni li l-iġsma femminili kienu qegħdin jikkawżaw.
Anki jekk l-itkażar ta' kitbiet bħal dawk ta' Il Felu ma kienu xejn għajr eżerċizzju ċelebri fil-burlesk, jidher li dan il-ħsieb (eku ta' osservaturi serji) kien id-diskors imsawwar madwar il-ġisem tal-mara.
Filwaqt li l-ideal kien il-mara bħala l-Verġni, ix-xbieha bla mittiefsa tal-Madonna, il-ġisem trasgressiv kien dak li l-aktar li beda jidher.
Dan narawh f'silta satirika oħra meħuda mill-istess ġurnal:
Jen, ghaun taht iffirmata, ghannom tax-xebbiet collha, offisi min tant calunji, nipprotesta sollennement contra dauc collha, li hsiebom fina u li ma nistghaux nahorgiu passein b-ghonkna barra, imxammrin, b-dublett kasir u calzetti trasparenti li ma jgheidux bina.
Jech ilbies tghana iseihulu disonestà, x'tisseijah mela dich li tara ragiel mizzeuueg … missier ta xi tliet ulied … irid jghamila tal giuvni u jigri uara xebba biex jakbada b-namrata tighau???
Tchelmü ja hafna fratax, spiantati u imgenbin! … Ghiduli x'titolu jixraklu ragiel ech?
Ghalija mhux bizzeijed! … Eh, ma, ghalina biss il bniet il forca … ma dan collu ahna li conna nghamlu ghadna u nibkghau, min jidhirlu xi hagia ibusilna … (Il Felu, 1918b: 3)
Dan il-paragrafu huwa ffirmat minn 'Felua Mandraggiara': l-isem biss kien juri x'tip ta' 'mara' kitbet dan l-artikolett.
Il-qarrej raġel bilfors li tbissem jaqrah, u bilfors li ħassu aktar ivvittimizzat b'din il-karikatura tal-femme fatale li, bi kliemha, qiegħda ssaħħaħ l-idea tat-trasgressjoni femminili.
Il-ġisem femminili jidher trasgressiv kemm fil-kitba serja tal-kummentaturi li rajna aktar 'il fuq, kemm fl-għanja popolari, u kemm f'dawn l-artikli.
L-istorja li toħroġ minn dawn il-kitbiet għandha interpretazzjoni fallika fis-sens li, kif jgħid Brooks (1993: 9), hija tradizzjoni maħluqa mir-rendikonti li jagħtu rġiel li jħarsu lejn nisa, u mhux viċi versa.
It-testi dwar il-ġisem li jiffurmaw l-istorja tiegħu, huma implikati f'għanqbuta sħiħa ta' relazzjonijiet ta' poter (Foucault, 1991 [1977]: 25).
Il-ġisem huwa ħafna aktar minn sett ta' għadam, laħam u ġilda; huwa sit ta' poter, huwa diskors minnu nnifsu.
Għaldaqstant il-ġisem isir test minnu nnifsu li jesprimi mhux biss l-intenzjonijiet tiegħu iżda, aktar minn hekk, l-intenzjonijiet ta' min iħares lejh u 'jiktbu'.
Dawn ir-rapporti kollha flimkien ma' għanjiet popolari u kitbiet umoristiċi fuq il-gazzetti juru li l-bniedem għandu interess partikolari fil-ġisem.
Barra minn dan juru wkoll li l-ġisem għandu storja għaliex jiġi rrakkontat minn dawk li jinteressahom u jħarsu lejh.
Iżda, kif intwera, ir-rakkont dejjem jirrifletti ideoloġija u allura, kull referenza korporja għandha storja warajha: it-tfajla samra, bjonda, korpulenti, irqiqa, mistħija, awdaċi u l-ġuvni magħqud, qawwi u b'saħħtu huma xbihat li ma twasslux innoċentement iżda bl-interessi ta' min kiteb jew għanna.
Il-Ħarsa kolonjali kienet b'saħħitha biżżejjed biex affettwat anki lil dik nattiva: qajmet oġġezzjoni għall-ġisem Malti rat u influwenzatu biex ipprovat 'tirranġah'.
Din l-istorja, issa, trid titqiegħed fuq l-isfond li fuqu kitbu l-poeżija tagħhom il-poeti Maltin fis-seklu għoxrin.
Fil-kapitli li ġejjin l-istorja tal-ġisem se titkompla minn dawn il-poeti.
IL-ĦARSA
l-għajnejn tixtieq u l-qlub titniehed
Wara li Noè ħareġ mill-Arka beda jagħmilha ta' bidwi u jum fost l-oħrajn tant xorob inbid li siker u raqad mikxuf.
Ibnu Ħam daħal f'għarix missieru u qagħad iħarislu lejn il-ġisem għeri tiegħu.
Jidher li dak li ra interessah tant li sejjaħ lil ħutu Sem u Ġafet ħalli huma wkoll igawdu dak li ra hu, iżda dawn skruplaw u "qabdu l-mantar, qegħduh fuq spallejhom it-tnejn, u marru waranijiet u għattew l-għera ta' missierhom; u billi wiċċhom kien iħares lura ma rawx l-għera ta' missierhom."
(Ġen 9: 23) Hemm ukoll l-istorja ta' Akteon, merfugħa mill-mitoloġija Griega, li tirrakkonta kif jum fost l-oħrajn dan il-kaċċatur, waqt li kien qiegħed għall-kaċċa, lemaħ lill-alla Artemis tinħasel f'għadira.
Imbagħad hemm l-istorja tas-Sinjura Godiva u Tom in-Nemmiesi li taqqab toqba fil-ħajt biex, għall-kuntrarju tan-nies l-oħrajn ta' Coventry, meta s-Sinjura Godiva tkun għaddejja riekba fuq iż-żiemel għarwiena, ikun jista' jaraha sewwa.
Ħam, Akteon u Tom in-Nemmies jispiċċaw ħażin: wieħed jiġbed fuqu saħta kerha, l-ieħor jinbidel f'ċerva u l-Ingliż jagħma ħabta u sabta (Donoghue, 2003).
Hemm ħafna stejjer u leġġendi oħrajn li bażikament jgħaddu l-istess morali: hemm ħwejjeġ li m'għandhomx jidhru u wieħed m'għandu jagħmel ebda mossa biex jara dawn il-ħwejjeġ ipprojbiti għall-għajn.
Ma' din il-morali hemm marbuta osservazzjoni oħra aktar ovvja: il-bniedem għandu tendenza li jrid jitkixxef dwar dawk il-ħwejjeġ li jaf li m'għandux aċċess leġittimu għalihom.
Il-bniedem juża l-ħarsa biex isir jaf, biex jitkixxef, jispija fuq l-oġġett tiegħu li, bħal fil-każi msemmija, m'għandux idea li qiegħed jiġi skrutinizzat u meta jsir jaf iħossu skomdu tant li jivvendika ruħu minn min ħares lejh.
Mhijiex kumbinazzjoni li f'dawn l-eżempji u f'ħafna stejjer simili, l-oġġett jiġbed l-attenzjoni fuqu minħabba l-ġisem mikxuf tiegħu.
L-għera tiġbed l-attenzjoni għaliex il-bniedem huwa interessat fil-ġisem – tiegħu u ta' ħaddieħor.
Hemm osservazzjoni oħra marbuta mat-tendenza tal-ħars lejn 'l-ipprojbit': il-ħars ma jsirx biss minħabba r-rieda għall-għarfien, imma wkoll għax il-ħarsa lejn l-oġġett toffri okkażjoni ta' gost fis-suġġett; fi kliem ieħor il-motivazzjoni għall-ħarsa żżewweġ ir-rieda għall-għarfien max-xewqa għall-pjaċir.
Jidher li l-ħarsa lejn il-ġisem hija frott ta' interess li għandu sisien sodi fis-soċjetà inġenerali.
Tiffany Atkinson, fid-daħla għall-ktieb editjat minnha The Body (2005), tikkummenta fuq it-tendenza tas-soċjetà kontemporanja li tħares lejn il-ġisem, dak li Tiffany Atkinson issejjaħlu 'body-gazing' (2).
Il-mezzi tax-xandir – l-aktar dawk viżivi – il-ħin kollu qegħdin juruna l-iġsma, qegħdin jikxfu l-ossessjoni ġenerali li l-bniedem għandu bil-ġisem u bil-ħarsa lejn il-ġisem.
Ħafna rivisti jippubblikaw artikli li jiddiskutu xi parti jew oħra tal-ġisem, u rapporti dwar nisa ċelebri li kabbru jew ċekknu xi parti minn ġisimhom, oħrajn dwar sportivi u r-ritwali tagħhom ta' kif jieħdu ħsieb ġisimhom, rapporti marbutin mas-saħħa u l-kura ta' partijiet differenti tal-ġisem, ritratti ta' iġsma jippużaw, jimxu, jorqdu, jiżfnu …
Din il-ħarsa popolari ma ġietx mix-xejn: twelldet minn ħarsiet oħrajn li rriflettew ir-ritmu soċjali u ż-żmien li seħħu fih.
F'The Birth of the Clinic (1989 [1973]) Michel Foucault jitkellem fuq il-ħarsa medika li wasslet biex fis-seklu dsatax titwieled il-klinika, jew l-osservatorju tal-ġisem.
Din il-ħarsa, min-naħa tagħha, wasslet għal prattiki, diskorsi u regolamenti ġodda (Defert, 2007: 14).
Il-ħarsa tal-poter mediku u amministrattiv ipproduċiet iġsma ubbidjenti (Foucault, 1991 [1977]); u diskors li sawwar "soċjetà konfessjonali", li bidel lill-bniedem f'"annimal li jqerr":
It-tendenzi konfessjonali fis-soċjetà moderna li Foucault ippreżenta permezz tat-teorija tiegħu jilħqu livell għoli ħafna lejn tmiem is-seklu għoxrin.
Mhux biss l-użu mifrux tal-internet (speċjalment fl-aħħar deċennju tas-seklu) imma wkoll il-mod kif il-media aktar tradizzjonali ppreżentat l-intimu fil-pubbliku wassal biex dan il-konfessjonaliżmu jinbidel fi striptease, f'logħba, f'gost bil-kixfa tal-privat quddiem kulħadd.
Kif juri Brian McNair (2002) anki l-arti għandha sehem minn dan kollu.
Il-letteratura wkoll tinqabad (jew tidħol minn jeddha) fix-xibka kumplessa ta' diskorsi msawra minn poteri differenti.
Il-kittieba wkoll qegħdin iħarsu, lejhom infushom u lejn ħaddieħor.
Din il-ħarsa hija fundamentali għaliex, kif se naraw, minbarra li tittrasmetti messaġġi soċjali, hija s-sies tal-identità tas-suġġett.
Aħna u nosservaw l-osservazzjonijiet tal-poeti, aħna u nħarsu lejn ħarsithom, irridu nanalizzaw diversi fatturi: lejn xiex qegħdin iħarsu?
Kif qegħdin iħarsu?
Xi jridu lill-qarrejja jagħmlu b'din il-ħarsa?
Ir-rieda għall-għarfien, li timmotiva lis-suġġett biex iħares, toħloq, imbagħad, forzi normattivi li jiġġudikaw is-suriet differenti ta' dawn l-iġsma.
Il-ħarsa, allura, ma tibqax waħda li tagħti biss gost, imma tagħti wkoll il-linji-gwida li bihom aħna mħeġġin biex niġġudikaw bejn it-tajjeb u l-ħażin, is-sabiħ u l-ikrah, il-qawwi u d-dgħajjef; l-istess kif l-ars erotica tinbidel fi scientia sexualis (Foucault, 1990 [1978]: 58).
Il-ħarsa tal-poeta se tagħmel l-istess: se tagħżel lejn xiex tħares, se teditja l-oġġett, se tiġġudika dak li se tħares lejh, u se tirrapporta fuq dak li qiegħda tosserva.
Dan juri li l-ħarsa mhijiex newtrali: tinsab fi proċess u għandha storja.
L-attiv u l-passiv(a)
Fi Three Essays on the Theory of Sexuality Freud (1977a [1905]) jintroduċi l-kunċett tal-ħarsa bħala interess sesswali minbarra informattiv.
Fl-ewwel saġġ, "The Sexual Aberrations", huwa jikkummenta li l-impressjonijiet viżwali jwasslu għall-eċitazzjoni libidinali.
Il-fatt li l-proċess ta' ċivilizzazzjoni irrikjeda li l-ġisem jinsatar qajjem il-kurżità sesswali fil-bniedem.
Freud ikompli billi jintroduċi l-idea li din il-kurżità tista' tiġi ddevjata (issublimizzata) kemm-il darba dan l-interess jintwera fuq il-ġisem kollu kemm hu u mhux fuq il-ġenitali (moħbija) biss (69).
L-għajn, għaldaqstant, tinbidel f'żona erotoġenika (84).
L-iskopofelija – il-gost fil-ħars – hija istint li Freud jarah diġà jiżviluppa fit-tfal, partikolarment fil-kurżità tagħhom diretta lejn il-ġenitali ta' tfal oħrajn.
L-istint għall-għarfien, li jimmotiva l-iskopofelija, huwa, skont Freud, marbut intrinsikament mas-sesswalità tat-tfal (112-113).
Dan ifakkarna f'dik "il-ħarsa mistħija ta' ħuti mneżżgħa/ quddiem il-friskatur" (vv.
11-12) li Mario Azzopardi jikteb dwarha f'"Demgħat tas-Silġ" (1976).
Hija l-ħarsa tal-kurżità u tal-iskoperta, il-ħarsa tal-kixfa ta' dak li hu (li kien) kopert, l-iskopofelija infantili.
Fil-"mistħija" li tikkaratterizza l-ħarsa hemm ukoll l-impulsi sesswali, l-enerġiji libidinali li aktar 'il quddiem għad jiġu indirizzati lejn oġġetti sesswali oħrajn.
Ir-referenza għall-ħsieb Freudjan tal-iskopofelija, flimkien ma' kunċetti oħrajn li din it-teorija ressqet, tifforma l-bażi ta' teoriji oħrajn, ħafna drabi mill-kamp femminista, li tħaddmu fl-analiżi tal-arti viżiva, il-pittura u l-iskultura, u l-arti ċinematografika.
Fl-1975 l-istudjuża taċ-ċinema Laura Mulvey ippubblikat artiklu fuq Screen li kellu jibdel ir-rotta tal-istudji tal-arti.
Minkejja li għaddew aktar minn tletin sena minn mindu ġie ppubblikat, "Visual Pleasure and Narrative Cinema" (Mulvey, 1989a [1975]) għadu punt ta' referenza għall-istudjużi ta' dixxiplini differenti, tant li Mulvey hija referenza awtomatika kemm għal dawk li jappoġġjaw it-teorija tagħha (White, 2006), u kemm għal dawk li jikkontestawha (Tregouet, 2001; Biberman, 2005).
Mulvey tibda l-artiklu influwenti tagħha bil-premessa li dak li jintwera fiċ-ċinema huwa ankrat mal-forom soċjali li jiffurmaw 'il-individwu, kemm dak li joħloq il-film u kemm dak li jarah.
Id-differenzi soċjali li Mulvey qiegħda tirreferi għalihom hawnhekk huma dawk bejn is-sessi.
Skont Mulvey, iċ-ċinema – speċifikament dak Hollywoodjan – joħloq żbilanċ bejn min qiegħed iħares u min qiegħed jidher.
B'referenza għall-istudju msemmi ta' Freud, Mulvey targumenta li l-iskopofelija hija proċess attiv li fih l-aġent li jħares jirrendi lil nies oħrajn bħala l-oġġett sesswali, u b'hekk il-ħarsa mhijiex waħda sempliċi ta' kurżità iżda hija wkoll ħarsa li tikkontrolla.
B'riħet hekk iċ-ċinema jissodisfa dik li Mulvey ssejħilha x-xewqa primordjali għall-gost permezz tal-ħars.
F'dan il-punt tal-argument Mulvey tirreferi għat-teorija tal-mera proposta minn Jacques Lacan.
F'Écrits (2001a [1966]) Lacan jippreżenta wieħed mill-prinċipji l-aktar influwenti tiegħu, it-teorija tal-fażi tal-mera.
Skont Lacan meta tarbija jkollha bejn sitt xhur u sena u nofs tintebaħ bix-xbieha tagħha fil-mera u tagħraf lilha nfisha f'dik ix-xbieha.
Dan l-għarfien iqanqal fit-tarbija ċertu eċitament –"dinamiżmu libidinali" (2) – għaliex f'dik ix-xbieha tagħha t-tarbija tara lilha nfisha bħala xi ħaġa kompleta, sħiħa, fi stadju ta' ħajjitha meta fil-fatt għad m'għandhiex setgħa fuq it-tħaddim ta' ġisimha.
Fi kliem ieħor, it-tarbija tagħraf lilha nfisha fix-xbieha tal-mera, xbieha li hija differenti mill-ġisem 'veru' tat-tarbija għaliex hija kompleta u kontrollabbli meta l-esperjenza li t-tarbija għandha ta' ġisimha hija l-kuntrarju.
Jiġifieri meta t-tarbija tagħraf lilha nfisha fil-mera, u, terġa', tidentifika dik ix-xbieha bħala l-innifsi jew il-Jien-Ideali tagħha, tkun qiegħda tagħraf lilha nfisha u fl-istess waqt tikkommetti l-iżball li tara fix-xbieha lilha nfisha, kunċett li Lacan isejjaħlu méconnaisance (7).
Ix-xbieha tieħu post l-innifsi u dan l-effett aljenanti jwassal biex l-innifsi jsir dak li mhuwiex, isir l-Ieħor.
Mulvey tuża dawn iż-żewġ teoriji psikanalitiċi bħala s-sisien tat-teorija tagħha dwar il-ħarsa.
Mit-teorija ta' Freud taddotta l-aspett tal-iskopofelija, l-użu tal-Ieħor bħala oġġett sesswali, bħala stimulu sesswali li jasal għand dak li jkun permezz tal-ħars.
Il-pass li jmiss huwa l-qofol tat-teorija ta' Mulvey.
Xi proċess għaddej meta spettatur iħares lejn il-liżar taċ-ċinema?
Liema relazzjonijiet jiġu stabbiliti bejn iż-żewġ naħat opposti taċ-ċine?
Qabelxejn il-premessa ta' Mulvey hija li minħabba li dak li jintwera f'film huwa ankrat mal-qagħdiet soċjali, xogħol ċinematografiku se jirrifletti r-relazzjonijiet li dawn il-qagħdiet isawru.
Mulvey hija konvinta li l-ordni soċjali huwa organizzat fuq "żbilanċ sesswali", li fih il-maskili jitqies bħala attiv u l-femminil jitqies bħala passiv.
Minn tipi ta' spettakli differenti li ssemmi Mulvey, bħall-istriptease u l-istampi, joħroġ li l-mara tokkupa rwol ta' oġġett li joħloq "impatt erotiku"; il-mara ssir xbieha filwaqt li r-raġel (l-aġent attiv) jieħu r-rwol ta' dak li jħares.
Allura l-mara ġġorr magħha "r-rwol tradizzjonali esibizzjonista" li jesponiha u jagħtiha konnotazzjoni ta' xi ħaġa-magħmula-għall-wiri ("to-be-looked-at-ness") (1989a: 19).
Mulvey toħroġ bl-idea li din il-ħarsa maskili tikkontrolla lill-mara li, min-naħa tagħha, bħala oġġett sesswali li joffri spettaklu erotiku, tiġbed fuqha din il-ħarsa u tissodisfa l-ħajra maskili.
It-teorija ta' Freud u ta' Lacan jitlaqqgħu meta Mulvey tindika li ċ-ċinema jaqdi lill-ispettatur f'żewġ modi: joffrilu lill-mara bħala oġġett sesswali għas-sodisfazzjon tal-istint skopofeliku u joffrilu opportunità biex jidentifika ruħu mal-protagonist maskili tal-film.
It-tir ta' dan it-tieni sodisfazzjon huwa li jtaffi l-iskumdità li r-raġel għandu bil-ħarsa lejn xbieha maskili.
Għaldaqstant, Mulvey tara li hemm qasma bejn l-ispettaklu u d-dijeġesi tal-film.
L-ispettaklu huwa merfugħ għax-xbieha tal-mara, filwaqt li d-dijeġesi hija kkontrollata għal kollox mill-protagonist maskili.
Il-persunaġġ maskili ma joffrix il-gost erotiku lill-ispettatur iżda, f'diwi ta' dak li Lacan deher jgħid aktar 'il fuq, il-Jien-Ideali li miegħu jista' jidentifika ruħu.
Dan kollu jissaħħaħ bl-osservazzjoni li l-mara fil-film hija oġġett sesswali doppju: qiegħda tissodisfa l-ħarsa tal-persunaġġi l-oħrajn tal-film u wkoll il-ħarsa tal-ispettatur li qiegħed iħares lejha u josservaha.
Irid jiġi nnutat, mela, li l-ispettatur jissodisfa l-gost tiegħu bix-xbieha tal-mara b'żewġ modi: bil-ħarsa maskili tiegħu u bl-identifikazzjoni mal-protagonist maskili li qiegħed iservi tal-Jien-Ideali u li, min-naħa tiegħu, qiegħed ukoll iħares lejn ix-xbieha femminili.
Din ix-xbieha, iżda, tista' toħloq ċerta skumdità fl-ispettatur għaliex jista' jqis il-preżenza tal-mara bħala theddida.
F'dan l-istadju t-teorija tagħmel referenza għal kunċett Freudjan ieħor, il-kumpless tal-kastrazzjoni (Freud, 1977e [1924]: 317-321).
Mulvey targumenta li l-figura femminili, esebita għall-iskop skopofeliku tal-irġiel bħala l-aġenti tal-ħarsa, terġa' tqajjem dik l-ansjetà li Freud itteorizza meta tkellem dwar l-iżvilupp tas-subien.
Għaldaqstant, tkompli Mulvey, l-ispettatur (maskili) għandu żewġ għażliet x'jagħmel biex iraqqad din l-ansjetà tal-kastrazzjoni: jew kif isir l-aktar fil-film noir, il-mara tiġi investigata, imneżżgħa minn kull awra ta' misteru u kkastigata; jew inkella, kif isir fil-films kult li jikkonċentraw fuq attriċi protagonista, il-figura femminili tinbidel f'fetix biex b'hekk titlef il-qawwa li biha tista' 'tipperikola' s-setgħa tar-raġel (21).
Il-fetix, tisħaq Mulvey, isawwar il-ġmiel fiżiku, filwaqt li l-kastig jassigura li l-poter aħħari jibqa' tar-raġel, u allura fih element sadista.
Il-ħarsa tal-poeta
L-istess bħall-pittur u dak li jinsab wara l-kamera jiġbed il-film, il-poeta qiegħed iħares u fl-istess waqt jiġbed il-ħarsa tal-qarrej lejn l-istess oġġett li jaqa' taħt l-iskrutinju tiegħu.
Anki jekk il-ħarsa tal-qarrej tista' twassal għal impressjonijiet diversi, l-oġġett li jiġbed l-attenzjoni tiegħu huwa l-oġġett li jħares lejh il-poeta, li, min-naħa tiegħu, minbarra li jara, juri lill-qarrejja.
Allura, meta nittrattaw poeżija rridu nifhmu li qegħdin nitkellmu fuq żewġ ħarsiet, dik tal-poeta u dik tal-qarrejja; it-tieni, ovvjament, iddeterminata mill-ewwel waħda.
Hemm drabi meta l-ħarsa tal-poeta tinħeba, tingħaraf biss mill-fatt li l-qarrejja jispiċċaw iħarsu lejn l-oġġett li jikteb dwaru l-poeta.
Iżda hemm drabi oħrajn meta l-ħarsa tal-poeta hija mikxufa, u dan jiġri meta l-poeta jagħmilha evidenti ħafna li qiegħed iħares billi jirreferi għall-ħarsa tiegħu stess.
Ngħidu aħna fil-poeżija "Ħajti Bħalissa Hi l-Isbaħ Poeżija", Ġużè Chetcuti (1994) iwassal lill-qarrej biex iħares lejn din il-mara li huwa juri permezz tad-deskrizzjoni, tar-ritratt li jippreżenta:
int b'dawk għajnejk kbar suwed tuta,
int b'xagħrek imewweġ ileqq sewdieni,
int b'xufftejk mimlija bews (vv 15-17)
Fil-poeżija "Mirjana", ippubblikata f'Fl-Arena (1970), hemm l-istess ħarsa għalkemm din ta' Anton Buttigieg hija aktar suġġestiva:
b'xagħar iswed twil, imnieħer żgħir, u x-xoffa
t'isfel maħruqa,
u tikxef par dirgħajn somor, mibruma,
u saqajn ħafja. (vv 13-20)
Il-ħarsa ta' Anton Buttigieg qiegħda turi lill-qarrej l-oġġett li għandu jħares lejh huwa wkoll, u tajjeb li jingħad, hawnhekk, li l-ħarsa tal-qarrej ma tistax tiġi evitata.
Id-dettalji li jagħti l-poeta jinfluwenzaw il-ħarsa ta' min qiegħed jaqra t-test, ta' min qiegħed iħares lejn ir-ritratt.
Ix-xagħar maħlul, ix-xofftejn, il-libsa ħafifa, is-sider imqabbeż, u d-dirgħajn imlaħħmin li jara/juri Anton Buttigieg huma d-dettalji li qegħdin ipoġġu lil Mirjana għall-wiri, bħalma hi għall-wiri l-Markiża f'"L-Ispallejn tal-Markiża" (Buttigieg, 1945).
Dak li Buttigieg jikteb fuq il-Markiża, jew aħjar fuq spallejha mikxufin, huwa eżempju mill-aktar ċar ta' dak li Mulvey tgħid fuq ir-rwol tradizzjonali tal-mara bħala esebit.
Waqt li jiggosta l-ġmiel tal-ispallejn, Buttigieg jikkunsidra kif dik is-sbuħija "kabbret ġens sħiħ dejjem iħares lejha" (v. 6).
Hemm it-tip l-ieħor tal-ħarsa, meta fir-ritratt ma jidhirx biss l-oġġett iżda anki s-suġġett f'din ir-relazzjoni bbażata biss fuq il-ħars.
Hekk jiġri f'"Phthisis!" ta' Karmenu Vassallo (1944):
Rajtek żagħżugħa, sidrek mimli, wiċċek
mixgħul, aħmar bħan-nar;
xagħ'rek imewweġ sfiq, bejn iswed w isfar;
għajnejk ileqqu kbar. (vv 1-4)
L-apostrofi tikxef lill-poeta, tpoġġih fil-poeżija u ġġiegħel lill-qarrej iħares lejn it-tfajla filwaqt li jirrikonoxxi l-preżenza tal-poeta bħala dak li qiegħed jiġbed ir-ritratt u jesebixxih.
"Rmied" ta' Dun Karm hija poeżija dwar il-ħars u toffri referenza interessanti ta' kif it-teorija ta' Mulvey tista' titħaddem anki għal test letterarju.
Fl-ewwel parti tal-poeżija hemm tnejn min-nies li qegħdin iħarsu lejn it-tfajla, iċ-ċelebrant u l-poeta:
Kienet sabiħa, u rajtha tniżżel rasha
quddiem is-saċerdot.
Bħal-lejl kien iswed
l-istar fuq ġbinha, u l-ħlewwa ta' ħarsitha
qatt ma refgħet mill-art, anqas idejha
Magħluq fi ħsiebu
għamel salib bl-irmied fuq ras ix-xebba
li inti trab u tarġa' trab.' (vv 1-8)
It-tfajla m'għandha ebda ħjiel li qiegħda tiġi skrutinizzata.
Il-poeta jħares lejha, anzi jħarsilha.
Meta jħares lejha jaraha, meta jħarsilha jkun qiegħed jagħti l-ħarsa skopofelika li tteorizza Freud u li Mulvey addottat għat-teorija tagħha.
Il-ħarsa ta' Dun Karm, jiġifieri meta jħarsilha u mhux sempliċiment iħares, m'għandhiex l-iskop li turi tfajla qaddisa, miġbura fil-mument spiritwali, iżda li turi l-ġisem ta' din it-tfajla, li terotiċizza din il-ħlejqa li marret għall-quddiesa: l-ewwel referenza għal din it-tfajla – u allura l-aktar importanti – hija referenza għall-fiżiku tagħha ("kienet sabiħa"); mhuwiex il-mument qaddis, lanqas ir-ritwal sagru, li jieħu l-prijorità fl-osservazzjoni, fil-ħarsa, fl-iskrutinju ta' Dun Karm, iżda d-dehra fiżika tat-tfajla.
Lill-qarrej Dun Karm irid jurih tfajla sabiħa aktar milli tfajla tal-ġabra.
Hawnhekk insibu l-ħarsa tal-poeta u l-ħarsa tal-qarrej, iż-żewġ ħarsiet imsemmija aktar 'il fuq.
Tfiġġ ukoll it-tielet ħarsa, taċ-ċelebrant li qiegħed iroxx l-irmied, li wkoll, għalkemm "magħluq fi ħsiebu", qiegħed iħares lejn din it-tfajla.
mill-knisja x-xebba u ma xerrdetx ħarsitha
mat-triq hi u għaddejja.
għajnejn intefgħu u mxew magħha; bosta
qlub ħabbtu mgħaġġel bħalma kien mgħaġġel
id-daqq tal-passi tagħha; u meta wrajha
ingħalaq bieb li ħbieha minn kull ħarsa,
baqgħet l-għajnejn tixtieq u l-qlub titniehed. (vv 8-16)
Min huma dawn il-"bosta" li tefgħu għajnejhom fuq din ix-xebba sabiħa?
Setgħu kienu rġiel li bħal Dun Karm kienu qegħdin il-knisja u minn xi rokna qagħdu jgawdu x-xbieha ta' din it-tfajla, jissodisfaw l-impulsi libidinali, il-ħajra għas-sess li Dun Karm jimmetaforizzaha bi "qlub [li] ħabbtu mgħaġġel" u b'"l-għajnejn tixtieq": il-ħarsa essenzjalment fallika ta' numru ta' rġiel li qegħdin iħarsu lejn il-ġmiel ta' din it-tfajla.
Jew inkella, dawn il-bosta jinkludu wkoll il-qarrejja li, bħalma targumenta Mulvey, jidentifikaw irwieħhom mal-persunaġġi, ma' Dun Karm bħala l-poeta, ir-raġel li qiegħed juri dan kollu.
Tajjeb ninnutaw li t-tfajla ma tħarisx lura lejn min qiegħed iħares lejha; anzi, lanqas biss taf li hemm bosta, fosthom żewġ qassisin, li qegħdin iħarsulha.
U, terġa', Dun Karm jispeċifika li t-tfajla qatt ma terfa' ħarsitha mill-art u meta toħroġ fit-triq, fejn allura mhuwiex mitlub minnha li tkun fil-ġabra, tibqa' ma tħares lejn ħadd.
Il-ħarsa hija l-prerogattiva tar-raġel u l-mara qiegħda hemm biex tidher, jew, fi kliem Mulvey (1989a: 19), "Woman as image, man as bearer of the look."
Dan l-argument jista' jiġi ssostanzjat permezz tal-poeżija "In-Nies tal-Vagun" ta' Albert Marshall (1997).
Huwa jieħu lill-qarrejja fuq vjaġġ bil-ferrovija, vjaġġ kwotidjan lejn ix-xogħol.
L-istess bħal fi "Rmied" titfaċċa tfajla mdawra minn numru ta' rġiel, fosthom il-poeta:
aktar bħala espressjoni antisessista
milli għall-użu … immissha ħafif
ir-riflessjoni ta' dak li liebes l-uniformi tal-poter
libido mistur fl-irkejjen tan-normi soċjali
erotika li żżabbab taħbitha
mar-ritmu tal-vagun (vv 20-40)
Albert Marshall, bħal Dun Karm, qiegħed iħarsilha.
Anki hawn, il-qarrejja, iridu jew ma jridux, qegħdin iħarsu lejha wkoll; qegħdin iħarsulha.
Huma jafu x'inhi liebsa, jafu x'qiegħda ġġorr.
Jistgħu jxommuha wkoll.
Ma' Albert Marshall u din il-mara hemm nies oħrajn li bħall-qarrejja qegħdin iħarsulha.
L-element ta' voyeuriżmu (il-poeta li jħares minn ġol-ħġieġa mnejn jista' jara x-xbieha tal-mara u l-bqija taparsi jaqraw u, preżumilment, inemmsu minn wara l-gazzetti) jidher fl-aqwa tiegħu.
Il-mara tinbidel f'oġġett ta' ħarsa fallika, l-istess bħalma jimplika Dun Karm fi "Rmied", tqajjem il-kurżità sesswali, u ssaħħan il-libido ta' min qiegħed iħares.
Jista' jkun li l-mara fil-vagun mhijiex innoċenti daqs il-mara fil-knisja (l-ilbies qasir huwa sinifikatur maskili importanti f'dan ir-rigward), iżda bħat-tfajla tal-irmied fuq rasha, taqdi rwol esibizzjonista li l-ħarsa maskili, fallika, tradizzjonalment tixħet fuq il-mara.
Dan ir-rwol jidher ukoll fil-ħars provokanti jew fir-reazzjoni tal-mara għall-ħars tar-raġel.
Mario Azzopardi, f'"Ritratti Quddiem il-Caffè Priemere" (Azzopardi et.al., 1968), jitkellem fuq din it-tfajla li
xuxitha taqa' quddiem għajnejha
w hi ttellagħha bil-lajma l-lajma
għax taf li qed inħares lejha. (vv 6-8)
L-interpretazzjoni maskili tal-ġest tal-mara taqbel ma' dak li Mulvey tgħid fuq il-kwalità tal-ħarsa maskili.
Ir-raġel, dak li bil-ħarsa jimponi s-sinjali tiegħu fuq il-ġisem femminili, jimponi x-xewqat ripressi tiegħu fuq il-figura tal-mara.
Hekk tkompli tgħid il-poeżija:
esibizzjoni ta' saqajn kontinentali
katalgu ta' nofs ilbies
daqs l-espressi fil-kikkri. (vv 15-18)
Jiġifieri l-mara mhux biss tiġi kkontrollata bl-għajn fallika tal-poeta, imma ssir fetix, l-oġġett 'minnu nnifsu' jikkonnota esibizzjoni − il-fetixizzazzjoni tal-mara.
L-istess attitudni tinsab fil-poeproża "Ittra lil Mario Azzopardi – Poeta tat-Tikek – li Tista' Titqies Bħala Propaganda Sottili" (Azzopardi et al, 1968):
F'eku għar-ritratt li Mario Azzopardi jieħu fil-Caffè Premier insibu l-poeżija ta' Victor Fenech "Ritratt I" (Azzopardi et.al, 1970), li jinġibed fl-istess post:
Is-Sajf is-Sibt filgħodu l-Cafè Premier
taħt umbrella taċ-Cinzano.
Mhux is-sema ikħal nir u rrakkmat tajjar,
mhux Vittorja xwejħa ġwejda ħarstha l-paċi,
mhux tal-banda militari l-eku jnin,
mhux il-valz fuq il-ġwienaħ tal-ħamiem –
l-isbaħ dehra ta' dalgħodu, ir-riġlejn
somor u twal ta' turista skandinava.
meta ntebħet b'ħarst l-irġiel
damet siegħa ssoff Solera.
Bħal fil-każ tal-poeżija ta' Albert Marshall u tal-poeżija "Ittra lil Mario Azzopardi – Poeta tat-Tikek – li Tista' Titqies Bħala Propaganda Sottili", hawnhekk jerġa' jintuża l-ilbies qasir bħala sinifikatur sesswali.
Il-mara qiegħda tikxef u r-raġel iħarsilha; għal darba oħra jitfaċċa l-ħsieb ta' Mulvey li l-mara tinbidel fi xbieha, f'esebit li qiegħed hemm għall-ħars.
Achille Mizzi, f'"Żunżan" (1980), bħal Victor Fenech jieħu t-tfajla nordika bħala l-oġġett tal-ħarsa u l-istess bħalma ntwera f'dawn l-eżempji jibdilha f'oġġett sesswali:
fuq ġisem svediża midluka
fir-ramel tal-Armier?
Mhijiex biss id-dehra ta' tfajla nordika tixxemmex li tiġbed l-għajn, imma l-mod kif Mizzi jerotiċizza din it-tfajla, joħloq fetix minnha, permezz tad-dlik biż-żejt għax-xemx.
Il-ġisem ileqq huwa wkoll sinifikatur sesswali maskili bħalma huwa l-ilbies qasir fis-silta ta' Mario Azzopardi.
Jekk hemm ritwal fejn il-ħarsa fallika se tkun qiegħda tgawdi l-aktar dan huwa r-ritwal tal-istriptease.
Bħala suġġett, l-istriptease jidher f'għadd ta' poeżiji Maltin li, kif wieħed jista' jippreżumi, inkitbu fit-tieni nofs tas-seklu għoxrin.
Hawnhekk l-oġġett, jiġifieri l-mara, huwa konxjament disponibbli għall-ħarsa libidinali.
Il-ħarsa tar-raġel mhijiex issir bil-moħbi jew b'mod diskret u l-mara hija konxja ta' dan kollu.
M'għandniex it-tnemmis daqskemm il-ħarsa ta' udjenza.
Hemm kuntratt, ftehim, bejn is-suġġett u l-oġġett, li jagħti l-liċenzja tal-ħars lir-raġel u r-rwol ta' esebit lill-mara.
L-istriptease huwa ritwal li jistrieħ fuq il-ħars: is-suġġett jikkonsma 'l-oġġett permezz tal-għajnejn.
Anki f'din is-sitwazzjoni hija l-ħarsa li tagħti l-gost.
Iżda anki fir-ritwal tal-istriptease hemm żbilanċ bejn min qiegħed iħares u min qiegħed jidher.
Kif tgħid Schneider (1997: 62) fl-istudju tagħha dwar l-ispettakli espliċiti ta' Annie Sprinkler u oħrajn, "the seeing eye is unseen."
Anki f'sitwazzjoni li fiha l-ħarsa qiegħda ssir bil-miftuħ, din tinbidel f'waħda attiva u fallika.
Madankollu, anki l-istriptease, pjaċevoli kemm hu pjaċevoli għall-poeta raġel, u jsir kemm isir bil-miftuħ, iqajjem kumplessi negattivi li jitħalltu mal-pjaċir.
Ġeneralment, dawn il-kumplessi jinkludu sentimenti ta' ħtija u ta' kundanna.
Il-mara li tinża', jew aħjar il-mara li tneħħi ħwejjiġha għall-ħars maskili, ħafna drabi tidher fl-istess dawl tal-femme fatale: hija mara perikoluża li ħaqqha kastig.
Dawn il-kumplessi huma reminixxenti tal-figura biblika ta' Salomè kif projettata mill-artisti u kittieba Franċiżi tas-seklu dsatax, partikolarment Gustave Flaubert (Bentley, 2005 [2002]: 23-24).
Il-figura ta' Salomè tinkorpora s-senswalità u l-biża', il-gost u l-periklu.
L-istriptease huwa logħba li tpoġġi lil min qiegħed jinża' u lil min qiegħed jara f'pożizzjonijet kumplessi ħafna fir-rigward tal-identità tagħhom għaliex l-istripper tieħu kemm ir-rwol ta' suġġett kif ukoll ta' oġġett: timmotiva l-ħars u tiġbed il-ħars lejha, toħloq identitajiet differenti biex tikkontrolla l-ħarsa fuqha u fl-istess waqt hija kkontrollata mill-klijent ta' quddiemha (Pasko, 2002: 63).
F''Soho'67' (Azzopardi et al, 1968) ix-xena tal-mara li qiegħda tneħħi ħwejjiġha hija kontrappuntata ma' xenarji u ritwali reliġjużi:
fuq ix-xmara mqaddsa ganges
isqra jiddevoraw ġisem tarbija
tistenna t-twelid ġdid
hawnhekk, fid-dalma tal-kantina,
isqra oħra jiflu xbejba tinża'
mad-daqq tal-pop
x'jimporta li trab laħamha?
bħalissa kull xiber jitkejjel
bl-imwieżen tad-deheb
o dinja maħnuqa
bil-għajta tal-laħam!
st.tropez mhux ġerusalemm
il-pigalle u r-reeperbahn
huma l-imqades
tas-seklu għoxrin!
(sodom u gomorra ...
Il-poeta jdawwar lill-qarrejja fid-distretti tad-dawl l-aħmar f'Hamburg, Pariġi, Londra u fi bliet oħrajn f'tour li l-veduti tiegħu jikkuntrastaw mal-bliet sagri li jissemmew fl-istess nifs.
Waqt li l-qarrej qiegħed iħares lejn din l-istripper, għandu lill-poeta jinfilsalu bil-mod il-mod is-sens tad-dnub, l-aktar bir-referenza għal Sodoma u Gomorra, u għal Pompej, it-tlitt ibliet taż-żina ekwivalenti għad-distretti l-ħomor imsemmija minn Fenech, li jispiċċaw ikkastigati.
Madankollu, il-ħtija ma jidhirx li qiegħed iġorrha kulħadd l-istess.
Il-ġisem ta' din l-istripper jiġbed il-ħarsa tal-irġiel li daħlu fl-istrip joint u tal-poeta li jħares lejhom ukoll, kif fil-fatt nagħmlu aħna l-qarrejja.
Minn dawn l-iġsma kollha, iżda, huwa l-ġisem tal-istripper li, ifakkarna l-poeta, se jsir trab.
L-istripper tieħu l-kastig tagħha mhux talli kixfet ġisimha, imma talli kienet theddida għar-raġel.
L-idea tat-theddida tinstab ukoll fil-poeżijastrip ta' Achille Mizzi 'Lola' (1967).
Hawnhekk, ir-raġel mhux biss jieħu gost iħares lejn il-ġisem jinkixef, imma, malli dan jinkixef kollu, jibża' mill-mara li minn stripper tinbidel f'femme fatale:
Meta jitbaxxa d-dawl ...
u jibda r-ritwal maskil
tissokta l-logħba li lagħbu
tibda l-ġlieda għat-takkalja,
Lola toħroġ fuq palk timmolla l-poppa
fuq it-takkuna biż-żeglig t'artista
enfasizzata bl-isbaħ rix tal-ostriċ.
Meta jitbaxxa d-dawl ...
Intasab bejn il-kwinti
fuq wiċċ l-irġiel mikluba ġol-platea.
Ħarira ta' xlief torbot imrażżna
il-lupa tas-sess imbergħna.
Isma' t-tnabar ta' Żimbabwe
ifakkru fit-theddida tal-ħaqq tat-tribù.
Min sa jsibu ġild il-ħaruf tad-deheb
minxur mal-friegħi tal-ġenna?
'Irrid bħas-soltu ras vittma
maħsuda fuq baċil,
Huwa minnu li Mizzi jikxef l-għajn li qiegħda tara, imma l-ħarsa li jaraw il-qarrejja hija l-ħarsa ta' vittma li sejra għall-qatla mingħajr ma taf, aktar milli l-ħarsa tgħum fil-pjaċir.
Anki hawnhekk jidhru r-referenzi reliġjużi mxellin ma' dawk dwar l-istrip.
Lola, bħal Salomè, tiżfen iż-żifna tas-seba' veli fid-dramm ta' Oscar Wilde (1893), trid ras maħsuda fuq platt, ir-ras ta' min qagħad jaraha tinża'.
Dan l-istrip isir esperjenza perikoluża għal min se joqgħod iħares għaliex se jirrendih vittma.
Hija din it-theddida li tfakkarna fit-teorija tal-kastrazzjoni kif esposta minn Mulvey fil-ħsieb tagħha, u li minħabba fiha l-ħarsa maskili tiffetixizza jew tikkundanna 'l-oġġett għall-wiri.
Il-poeżija ssemmi lil Toulouse Lautrec u Baudelaire, klijenti notorji tal-briedel Pariġini, it-tnejn vittmi tal-ħajja boema tagħhom u t-tnejn morda bil-mard kontaġġjuż tas-sess man-nisa 'maħmuġin', u dawn jissemmew biex jikber il-biża' mill-oġġett li jiħtieġ li jiġi mmansat.
Lola hija fetix tal-ħarsa; hija wkoll theddida.
Mhijiex il-kundanna biss il-kastig li taqla' l-mara li tinża' u li s-sesswalità tagħha tbeżża' lir-raġel waqt li sservilu ħarstu.
F'"Soho '67" l-istripper taqla' l-kastig hekk kif Victor Fenech jara ġisimha jitlef il-faxxinu tiegħu u jsir trab.
Philip Sciberras, fil-poeżija tiegħu "Striptease" (1968), l-ewwel jeħodna f'lokal bid-dawl baxx fejn hemm palk b'xebba tinża' ħwejjiġha biex imbagħad dit-tfajla tibqa' tibqa' sakemm tneħħi laħamha u ssir skeletru, imbagħad tneħħi għadamha u ssir xejn.
U l-wirja reġgħet bdiet.
qabdu josolħu l-ġilda,
u jqaċċtu kif ġie ġie
laħam, muskli u demm.
taħt elf għajn
jaqbżu fil-bwieq.
L-elf għajn
l-elf ħalq
għatxana nifdu s-skiet
"Aktar, Aktar irrid."
U l-wirja reġgħet bdiet.
Ineħħu s-saqajn,
il-qadd, sider u r-ras.
Fis-skiet waqgħu l-idejn.
Dak li kien sħiħ issa safa' fix-xejn. (vv 23-41)
Hemm ċertu sodisfazzjon fit-ton ta' Sciberras hekk kif dan 'joqtol' lit-tfajla li s-sesswalità tenaċi tagħha thedded lir-raġel fl-istess waqt li tagħtih gost.
Jew inkella dan huwa t-ton ta' min wasal għall-konklużjoni li hija inevitabbli u xierqa.
Il-ħarsa tar-raġel, anki meta tinxteħet bi ftehim mal-oġġett, trid tipproteġi lil min iħares billi tikkastiga lil min qiegħed jidher.
Dan il-kastig aħrax ħafna li Sciberras jagħti lill-mara li tinża' jfakkar fil-kumment ta' Barthes (2000b [1957]) li fl-osservazzjoni tiegħu dwar l-istriptease Franċiż jgħid li wara li tinża' kollox l-istripper tispiċċa desesswalizzata.
Anki Doane tagħmel osservazzjoni simili.
Fil-kummenti tagħha dwar l-istriptease fl-artiklu "Gilda: Epistemology as Striptease" (1991: 99-118) minbarra li anki hi targumenta li l-ħarsa hija kemm pjaċevoli u kemm perikoluża, tikkummenta li l-aħħar mumenti tal-istriptease, minflok ma jagħtu sens ta' tkomplija, iservu ta' anti-climax, għax il-gost tat-tneħħija jkun spiċċa.
F'Sciberras dan l-anti-climax huwa aktar evidenti għax fuq il-palk ma jibqa' jidher xejn.
L-ambjent tal-istrip m'għandux wisq klassi assoċjata miegħu, tneħħi forsi fil-poeżija "Ou' Est Vincent?" ta' Victor Fenech (1979).
Isseħħ f'liema post isseħħ, filwaqt li tiġbed l-attenzjoni tal-ħarsa fallika, l-attività titqies bħala waħda maħmuġa.
Mario Azzopardi jitkellem dwar strip 'privat' fil-poeżija "Berlin" (1994), li fiha naraw lil Anita, ballerina, li tiġi mħajra tinża' għal dawk preżenti "sakemm isir il-kafè" (v 15).
Hemm ċerta arja ta' każwalità fil-mod kif iseħħ dan kollu, li tagħti ċerta impressjoni ta' xi ħaġa, jew aħjar xi ħadd, li huwa rħis.
Il-ħarsa tagħha
L-eżempji kollha li rajna s'issa kienu ta' poeti rġiel u l-ħarsa tagħhom lejn iġsma femminili.
It-teorija ta' Mulvey tisħaq fuq din il-ħarsa.
Ma kinitx Mulvey biss li llimitat il-ħars għall-ħarsa maskili.
Ħafna mill-istudji tal-arti plastika fis-sebgħinijiet fil-fatt iffokaw fuq il-ħarsa maskili lejn l-oġġett femminili.
X'aktarx li l-pijunier ta' dan il-ħsieb kien John Berger li f'Ways of Seeing (1972) argumenta li l-arti Ewropea mir-Rinaxximent 'il quddiem poġġiet lin-nisa għall-wiri u ħolqot dikotomija bejn min jidher u min iħares.
Skont Berger l-irġiel huma attivi fil-ħars tagħhom filwaqt li n-nisa jidhru u allura huma għal kollox passivi.
Fil-pittura tan-nudo n-nisa huma dejjem sottomessi għall-ħarsa maskili.
Dan jiġri għaliex huwa meħud b'benfatt li l-ispettatur 'ideali' huwa raġel (1972: 64).
Kritiċi femministi bħal Linda Nochlin (1988, 1999), Lynda Nead (1992), Griselda Pollock (1988) u oħrajn ukoll jagħtu importanza kbira ħafna lill-ħarsa maskili lejn l-oġġett femminili.
L-argument ta' dawn jixbah ħafna lil dak ta' Mulvey: il-pittura tirrendi lill-mara bħala oġġett biex jitgawda mill-ħarsa skopofelika, fallika, tal-irġiel.
Mulvey kellha taffronta numru ta' oġġezzjonijiet għat-teoriji tagħha għaliex kritiċi oħrajn kienu (ġustament) pronti jirrimarkaw li m'humiex l-irġiel biss li jmorru ċ-ċinema bħalma mhumiex l-irġiel biss li jmorru jaraw il-wirjiet tal-arti.
Kaplan (1983: 24), pereżempju, tistaqsi mhux biss huwiex minnu li l-ħarsa hija maskili, iżda tistaqsi wkoll jekk in-nisa jridux il-ħarsa 'tagħhom'.
Kittieba oħrajn, bħal Kaja Silverman (1992), ipproblematizzaw it-terminu 'ħarsa maskili' u raw il-possibilità li par għajnejn maskili jagħtu ħarsa mhux-maskili.
Il-problematizzazzjoni tas-sess u l-ġens tilħaq importanza kbira fil-ħsieb ta' teoristi queer, gay u leżbjani.
L-oġġezzjoni primarja ta' dawn il-kontestazzjonijiet hija marbuta mal-ħsieb li t-teorija ta' Mulvey hija essenzjalista u li, kif targumenta Biberman (2005), hija msejsa fuq qari inkonsistenti tal-ħsieb Lacanjan dwar il-ħarsa u l-mera.
Mulvey tipprova tirrisolvi l-oġġezzjonijiet għat-teorija tagħha fl-artiklu ispirat mill-film ta' King Vidor Duel in the Sun (1946).
Mulvey ma tiċħadx dak li qalet qabel, anzi tamplifika t-tifsira tal-ħarsa maskili.
Anki f'dan l-artiklu hija tibbaża l-ħsieb fuq it-teorija psikanalitika.
Skont Mulvey, l-ispettaturi nisa jistgħu, konxjament jew le, isibu rwieħhom igawdu l-kontroll li l-identifikazzjoni mal-eroj tagħti.
Għaldaqstant, l-ispettaturi nisa jaddottaw attitudni li fiha toħroġ xewqa moħbija li jkunu rġiel, li jkollhom il-fallu (penis envy), li fl-istess waqt tqajjem il-memorja tal-kastrazzjoni.
L-addozzjoni tat-teorija Freudjana fl-istudju dwar il-femminilità twassal lil Mulvey biex fl-ispettaturi nisa tara l-identifikazzjoni mal-ħarsa maskili li teħodhom lura għall-kundizzjoni pre-Edipiku, meta anki huma kienu 'attivi'.
Mulvey (1989b [1981]: 32) tara lill-ispettatur mara toħroġ "out of her own sex into another", u b'hekk tagħmel identifikazzjoni transesswali.
Minn dan il-ħsieb nistgħu niġbdu l-konklużjoni li fir-rigressjoni lejn il-fażi pre-Edipika tagħhom in-nisa jkunu kostretti li jitfgħu ħars falliku minkejja li mhumiex irġiel.
Teorija oħra li tikkorrispondi għal dik ta' Mulvey hija ppreżentata minn Doane.
Wieħed mill-kunċetti fundamentali fil-ħsieb tagħha huwa li f'soċjetà patrijarkali l-mara tispiċċa mingħajr ħarsa għax din tiġi ċċensurata.
Fl-artiklu "Film and Masquerade: Theorising the Female Spectator" (1991: 17-32), Doane tressaq din il-premessa importanti billi tanalizza ritratt ċelebri tal-fotografu Franċiż Robert Doisneau "Un Regard Oblique" (1948) (Fig. 6).
Dan ir-ritratt jiġi interpretat minn Doane b'tali mod li juri kif l-ispettaturi (aħna) nafu lejn xiex qiegħed iħares ir-raġel, iżda m'għandna ebda idea lejn xiex qiegħda tħares il-mara għaliex ix-xbieha li fuqha qiegħda tiffissa ħarsitha hija moħbija.
Hija l-ħarsa tar-raġel li tiġbed il-ħarsa tagħna minkejja li hija l-mara li tokkupa l-pożizzjoni ċentrali tar-ritratt filwaqt li r-raġel qiegħed fil-ġenb, saħansitra b'parti minnu maqtugħa.
Terġa', hija x-xbieha tal-mara bla ħwejjeġ fil-ġenb l-ieħor li tiġbed, biex ngħidu hekk, it-tieni ħarsa tagħna u mhux il-mara mlibbsa li hemm fin-nofs u li hija 'vera' u mhux xbieha bħal dik l-imneżżgħa.
Għaldaqstant, il-ħarsa tal-mara hija inviżibbli għaliex l-oġġett innfisu ta' ħarsitha ma jidhirx.
L-istess bħar-raġel, l-istpettatur tar-ritratt qajla jagħti kas li hemm mara li wkoll qiegħda tħares lejn xi ħaġa.
Ironikament, dak li suppost jiġbed l-aktar l-għajn minħabba l-pożizzjoni ċentrali tiegħu (il-mara) jispiċċa jitlef l-importanza kollha.
Hemm korrispondenza diretta bejn ir-ritratt ta' Doisneau u l-poeżiji "Rmied" ta' Dun Karm u "In-Nies tal-Vagun" ta' Albert Marshall li ġew ittrattati aktar qabel.
Iż-żewġ poeti jitkellmu fuq diversi ħarsiet minbarra dik tal-mara li hija l-oġġett tal-ħars ta' ħafna involuti.
Dun Karm iħassar il-ħarsa tat-tfajla darbtejn, darba billi jgħidilna li fil-knisja toqgħod b'rasha baxxuta (u allura tħares lejn l-art) u mbagħad jispeċifika li "ma xerrdetx ħarsitha" (v 10).
Albert Marshall ukoll jaħbi l-ħarsa tal-mara fuq il-ferrovija, dik li l-irġiel kollha qegħdin iħarsulha minn wara l-paġni miftuħa tal-gazzetti; ma nsirux nafu jekk hijiex tħares lura lejhom, jew lejh, inkella hijiex tiċċassa xi mkien 'vojt' bħalma tagħmel it-tfajla tal-knisja.
Jista' jagħti l-każ li f'"In-Nies tal-Vagun" anki l-mara qiegħda tilgħab dan "in-noli logoċentriku" (v. 33), imma tajjeb li jiġi nnutat li l-ħarsa tal-irġiel hija rrappurtata b'ċarezza ikbar minn dik tal-mara, biex ma nsemmux ukoll li mid-deskrizzjoni li l-poeta jagħti tagħha, tidher tixbah aktar lit-tfajla tal-kwadru fir-ritratt ta' Doisneau – għarwiena, passiva, għall-wiri – milli l-mara fin-nofs li tisfuma fix-xejn malli l-ħarsa tar-raġel tiġbed il-ħarsa tal-ispettatur.
Għal Doane il-problema kollha dwar il-ħars tal-mara hija marbuta man-nozzjoni tad-distanza.
Bejn ix-xbieha u l-mara mhemmx distanza għaliex "she is the image" (22, enfasi fl-oriġinal).
Minħabba dan, l-ispettatur mara, kuntrarju għar-raġel, ma tistax iġġib ruħha ta' voyeur.
Doane tkompli tibni l-ħsieb tagħha fuq it-teorija psikanalitika u tosserva li l-iżvilupp tal-kumpless Edipiku ma jolqotx lill-mara l-istess kif jolqot lir-raġel: fis-subien iseħħ tbegħid li jwassal għall-iżvilupp tal-fetixiżmu; fil-bniet, iżda, dan ma jseħħx u allura għall-mara huwa impossibbli li tiżviluppa fetix.
Doane tirreferi għall-proċess tat-trasvestiżmu li tipproponi Mulvey fit-teorija tagħha u targumenta li fid-dawl tal-inkapaċità tagħha biex toħloq il-fetix, l-ispettattriċi tista' tieħu attitudni "mażokista" u tidentifika ruħha max-xbieha femminili u b'hekk fil-ħarsa tagħha tieħu l-attitudni tat-trasvestit.
Jista' jkun hemm proċess ieħor, il-proċess tal-maskerada.
Hawnhekk Doane tibni t-teorija tagħha fuq dik tal-psikanalista Joan Riviere (1929) li tħares lejn "womanliness" bħala maskra.
Fl-istudju tagħha Riviere tikkonkludi li waħda mill-karatteristiċi tan-nisa hija l-użu tal-maskra tal-femminilità biex jaħbu t-traċċi maskili fihom.
Doane tuża din il-premessa waqt li targumenta li fil-ħarsa tagħhom in-nisa jistgħu jagħżlu l-maskra femminili biex jiddistanzjaw lilhom infushom mix-xbieha.
Għalhekk hemm żewġ alternattivi li l-ispettaturi nisa jistgħu jagħżlu: jew it-trasvestiżmu li ssemmi Mulvey, jew inkella l-maskra, li permezz tagħha jiperbolizzaw l-aspetti femminili tagħhom.
Wieħed jista' japprezza li t-teoriji ta' Mulvey u ta' Doane jippuntaw lejn proċess ikkumplikat ħafna meta tiġi analizzata l-ħarsa femminili.
Kif tikteb Jennifer Friedlander (2003) it-teżi ta' Mulvey bilfors li twassal għall-mistoqsija politika dwar kif in-nisa għandhom iġibu ruħhom biex jirreżistu l-mażokiżmu mitlub minnhom permezz tal-proċess tat-trasvestiżmu, jew in-narċissiżmu li jistgħu jaqgħu fih meta dawn jidentifikaw irwieħhom mill-qrib wisq max-xbieha fetixizzata tal-mara (99).
Is-soluzzjoni ta' Mulvey hija l-produzzjoni ta' ċinema avangardista li tkisser il-kodiċi tal-ħarsa kif prodotta fiċ-ċinema tradizzjonali (Mulvey, 1989a).
Doane, kif intwera, tara fil-maskra l-possibilità li l-ispettaturi nisa jirreżistu l-fetixizzazzjoni tax-xbieha tagħhom.
Dawn it-teoriji jistgħu jgħinuna nħarsu aktar mill-qrib lejn il-poeżija ta' Mary Meylak, li s'issa dejjem issemmiet biss għall-ħlewwa, l-innoċenza u t-teknika tagħha mingħajr ebda referenza għall-valur politiku li l-unika poetessa Romantika Maltija għandha.
Mal-ewwel osservazzjonijiet tal-poeżija ta' Meylak nintebħu li l-oġġett tal-ħarsa tagħha huwa kważi dejjem femminili.
Ftit ħafna huma d-drabi li Meylak tħares lejn raġel u meta tagħmel hekk titfa' ħarsa li titlob minna ċerta reqqa (Mifsud, 2007).
Il-ħarsa li Meylak tagħti lejn in-nisa hija tipika tat-trasvestiżmu li Mulvey tikkummenta dwaru fit-teorija tagħha.
L-ewwel nett fil-poeżiji ta' Meylak niltaqgħu dejjem ma' nisa sbieħ u dan il-ġmiel huwa l-ġmiel 'femminili' li nsibu fit-testi maħluqa minn artisti rġiel.
Fi "Grezz il-Gwerriera" (1947a) il-ħarsa ta' Meylak taqa' fuq erojina fittizja li tmexxi attakk Malti kontra invażuri Għarab.
Il-mara hija l-protagonista, l-erojina li tieħu post l-eroj tradizzjonali tal-letteratura Romantika li dejjem tat l-importanza tal-aġenzija lill-irġiel.
S'hawnhekk it-test narrattiv jista' jħeġġiġna nħarsu lejn din il-mara bħala eżempju femminist ta' mara li għandha l-poter.
Iżda bħalma jiġri drabi oħrajn meta l-protagonista tkun mara, il-ħarsa tal-aġent tieħu kwalitajiet falliċi u l-mara tispiċċa fetixizzata.
Wara l-att erojku ta' Grezz, Mary Meylak turina l-ħarsa tal-Ħakem, li jara lil din it-tfajla b'"xuxet is-sbul id-deh'b" (v. 296).
Il-Ħakem jinġibed warajha u l-gwerriera tispiċċa sinjorina sabiħa fl-għajnejn falliċi tal-Ħakem li miegħu, aħna l-qarrejja, nispiċċaw nidentifikaw irwieħna.
F'poeżija narrattiva oħra, "Id-Destin ta' St Clement" (1947a) Meylak tlaqqagħna ma' erojina oħra, il-mara ta' kaptan ta' bastiment, li minbarra l-qlubija tagħha jispikka ġmielha:
Dina hi l-imperatriċi
Tal-imperu ikħal nir,
Biha d-dgħajjes hienja titlaq
U mixjin ħajta ħarir.
Qisha hi l-ġenna tal-baħar,
Kulħadd fiha jara l-ġmiel!
Għax hi jabni l-mara wħida
Ġewwa ċirku tal-irġiel. (vv.
Tfajla oħra li taqdi r-rwol tal-erojina hija l-protagonista ta' "Il-Warda Maltija u l-Anġlu tax-Xelter" (1947a).
Tfajla tispiċċa tmut għall-imħabba ta' ġuvni u ta' art twelidha (Malta) fit-Tieni Gwerra Dinjija.
It-titlu nnifsu "Warda Maltija" jindika l-ġmiel ta' din it-tfajla.
L-istess meta titkellem fuq ommha, Mary Meylak tagħti deskrizzjoni ta' ġmiel:
Sabiħa għadha llum wiċċha jirkaċċa,
Mur ara meta kellha xi tmintax,
Le mhux għax ommi, imm' hekk jitlob is-sewwa,
Ta' mparha isbaħ minnha ma tarax.
("Monument Mananni Meylak, Ommi" [1947ċ], vv.
Meylak għandha numru mhux ħażin ta' poeżiji bħal dawn.
Ħafna huma d-drabi meta l-ħarsa tagħha taqa' fuq mara u ftit li xejn huma dawk meta l-ħarsa tiffoka fuq raġel.
Id-drabi rari meta tħares lejn raġel, tispiċċa tħares lejn raġel ikrah, jekk mhux ukoll sfigurat.
Ngħidu aħna l-protagonista sabiħa fi "Grezz il-Gwerriera" għarusa lil ċertu Peppi l-Grillu minn Birkirkara li nzerta "fqajjar, smajjar, qsajjar" (v. 315).
Ġorġ Meylak, missier il-poetessa, f'"Monument Ġorġ Meylak (Missieri)" (1947ċ) jidher "(i)mdaqqas", "qargħi", "(i)mnieħru suffara" u fuq kollox "tgħoddu mal-ħoxnin" (vv.
It-trattament tal-irġiel huwa ġeneralment ironiku u umoristiku.
Il-fiżiku tal-għarus ta' Grezz fi "Grezz il-Gwerriera" żgur li m'huwiex pariġġ l-erojina – jistona magħha, u waħdu wkoll jidher tad-daħq tant li meta Grezz tgħid lill-Ħakem li tħobb lill-għarus tagħha żżid il-kelma "għalkemm" qabel ma tiddeskrivih.
Ismu nnifsu jnissel tbissima ta' żuffjett – Peppi l-Grillu.
It-trattament li tagħti lil missierha mhuwiex wisq anqas karikaturali minn dak lil Peppi l-Grillu: ir-ritratt tiegħu huwa ritratt tad-daħq, ta' buffu kważi u għandu karatteristika li rridu nistħarrġuha aktar 'il quddiem li f'ħafna testi hija sinifikatur ta' żuffjett u redikolaġni: il-ħxuna.
F'dawn id-deskrizzjonijiet, partikolarment id-deskrizzjonijiet tan-nisa, Mary Meylak qiegħda toħroġ mis-sess tagħha u tidħol fis-sess l-Ieħor.
Il-ħarsa tagħha hija ħarsa fallika li, għalkemm hija ta' mara, hija ħarsa maskili li tikkontrolla l-ġmiel tal-mara, li tibdel lill-mara f'oġġett u tiffetixizzah.
Dan huwa dak li Mulvey kitbet dwaru meta rat li l-mara ma tista' qatt teħles mill-ħarsa maskili.
Hemm mumenti meta l-ħarsa ta' Meylak turina mara 'ġdida' (għallinqas fil-letteratura Maltija) − waħda li mhijiex lesta tissottometti ruħha għall-ħarsa fallika, u li għandha l-poter u l-aġenzija f'idejha (appuntu l-gwerriera u s-suldat).
Madanankollu, din il-ħarsa, ħesrem, tiċċajpar u tinbidel f'ħarsa maskili.
Wara li bħala spettaturi nkunu ammirajna l-kuraġġ ta' Grezz li waħidha u minn jeddha tmexxi attakk kontra l-invażuri Għarab, il-ħarsa tagħna titbiddel (aktar milli tinbidel) malli titfaċċa l-ħarsa fallika tal-Ħakem (u ta' Meylak infisha) u l-gwerriera tinbidel f'sinjorina.
Din it-trasformazzjoni tissaħħaħ meta wieħed jinnota li l-erojini bħal Grezz, mart St Clement u Karmena (li saħansitra tittrasvesti ruħha f'suldat biex tmur ħdejn il-maħbub tagħha), huma kollha mdawrin b'ħafna rġiel, li, ovvjament, se jħarsu lejhom.
Dan l-ambitu maskili jikkorrispondi għall-istess abitat li jippreżenta Dun Karm fi "Rmied" (il-qassisin, l-irġiel fil-knisja u fit-toroq li jħarsu lejn it-tfajla) u li jippreżenta Albert Marshall f'"In-Nies tal-Vagun" fejn il-mara mezz'età bid-dublett qasir hija mdawra bi vjaġġaturi rġiel.
Dawn l-eżempji huma ffullati bl-irġiel, u l-uniku element femminili huwa biss il-protagonisti li qegħdin jiġu osservati.
F'ambjent bħal dan ma jistax jonqos li l-iskrutinju se jaqa' fuq il-mara, l-ewwel nett għax hija mara u t-tieni għax hija l-unika waħda u allura bilfors li tispikka.
It-tliet erojini meħudin minn Meylak mhux biss huma nisa uniċi fost ħafna rġiel, imma jinsabu f'ambjent militari jew navali, fejn normalment l-irġiel huma maqtugħin għal kollox mill-preżenza femminili.
Meylak toffri l-okkażjoni kemm lill-ispettaturi intradijeġetiċi, kif ukoll lill-qarrejja extradijeġetiċi biex iħarsu sew, jiffukaw fuq dawn l-oġġetti femminili, bħalma, wara kollox, qiegħda tagħmel hija stess.
U allura, inkwantu għall-ħarsa, ftit hemm differenza – jekk fil-fatt hemm – bejn l-okkażjoni tal-ħars ippreżentata mill-kittieba rġiel għall-okkażjoni tal-ħars proposta minn Meylak.
Hemm punt ieħor li jkompli jisħaq li l-erojini ta' Meylak m'għandhomx jitqiesu bħala mudelli femministi iżda bħala ritratti falliċi.
F'Dawra Misterjuża (1947b) hija titkellem fuq din l-odissea fantastika tagħha fl-ispazju, fejn, fost avventuri oħrajn, iżżur lix-Xemx (deskritta bħala sabiħa) u lill-Qamar (li jingħata l-istess trattament li ngħataw l-għarus ta' Grezz u s-Sur Ġorġ Meylak).
Lura fid-dinja, Meylak tlaqqa' lin-nisa kollha ta' Malta u Għawdex biex tgħaddilhom dan il-messaġġ:
Għax intom tkunu l-ħtija!
Tellgħulna nies li għajb ma jkunx li jagħmlu
Lill-ġieħ tal-art Għawdxija:
Bl-għonnella, żommu s-satra u l-mistħija
U s-sokra ġewwa l-bieb,
U mhux jgħajruna dwieb! (vv.
Il-messaġġ moraleġġjanti ta' Meylak lil ħutha n-nisa għandu żewġ elementi: il-mara għandha tkun sabiħa u għandha tkun safja.
Hija tuża l-istess lingwaġġ li nsibu fit-testi li jiffurmaw il-ħarsa fallika tal-kittieba maskili.
Wara li tagħti awtoxbieha ta' mara indipendenti, fuq ruħha, avventuruża, nonkonformista li tqatta' l-iljieli barra tiġġerra waħidha fis-smewwiet mingħajr preżenza ta' raġel, il-poetessa tindirizza lin-nisa bl-istess tonalità patrijarkali li nsibu fit-testi tal-kittieba rġiel.
Donnu li permezz ta' ħarsitha, Meylak tippindla bejn binarji sesswali differenti li fl-aħħar mill-aħħar isaħħu l-poter falliku.
Hija Doreen Micallef l-ewwel poetessa fil-letteratura Maltija li tħares lejn il-figura maskili.
Kuntrarju għal Meylak, il-ħarsa tagħha lejn in-nisa hija rari, jekk mhux il-ħarsa lejha nfisha, bħala mara f'relazzjoni ma' raġel.
Hawnhekk, ħafna drabi, naraw li l-ħars iwassal lill-poetessa għall-ħeġġa għall-mess, anki jekk din ix-xewqa ma tinqatax minħabba d-distanza jew saħansitra l-assenza tal-figura li qiegħda tħares lejha.
Ħafna drabi l-figura maskili hija divina, deskritta b'mod fiżiku u konkret.
L-antropomorfizzazzjoni tad-divin hija wieħed mill-modi kif Micallef tesprimi x-xewqat għar-raġel.
Mela hawnhekk se nsibu l-każ fejn il-figura maskili se sservi tal-oġġett libidinali, u fejn il-ħarsa attiva hija femminili.
Sa ċertu punt dan jista' jsawwar dubju fit-teorija ta' Mulvey anki l-għaliex kif kienu ħafna osservaturi li kkummentaw, it-teorija tagħha tibqa' limitata fuq il-ħarsa maskili lejn l-oġġett femminili.
Kif intqal qabel, diversi kienu l-kittieba femministi (hooks, 1992; Jones, 1992) u ħassieba oħrajn (Vollmer, 2007) li kkritikaw lil Mulvey minħabba t-tendenzi essenzjalisti tagħha.
Terġa', l-istudju tal-maskulinità kompla jsib u jimmarka d-difetti ta' din it-teorija.
Lehman (1993: 8) jikkummenta li ħafna drabi n-nozzjonijiet tad-differenzi bejn il-femminili u l-maskili huma simpliċistiċi wisq u huwa tal-idea li d-diskorsi li jiffukaw fuq il-ġisem maskili ħafna drabi huma kuntradittorji u jixhdu livell ta' multipliċità u fluwidità.
Dawn l-aħħar snin kienu xhieda għal żieda kbira fil-viżibilità tal-ġisem maskili.
Kif jinnutaw Gill, Henwood u McLean (2005) il-figura maskili hija ddokumentata kullimkien; anzi tinsab għall-wiri daqskemm hija għall-wiri l-figura femminili: fir-riklami tar-rivisti, fuq mezzi tax-xandir viżiv, f'dokumentarji, fil-films u siti oħrajn.
Fl-analiżi tagħha tal-films ta' Warren Beatty, Bozzola (2001: 235) turi kif ġisem dan l-attur ta' spiss jidher espost, saħansitra aktar mill-ġisem tal-attriċi li jirreċtaw miegħu.
Madankollu, filwaqt li l-kxif ta' ġisem Beatty jikkontradixxi t-tradizzjoni, il-ġenitali (l-aktar sinifikatur importanti tal-maskulinità) jibqgħu mgħottija u b'hekk il-maskulinità tibqa' riservata.
Tajjeb li wieħed jinnota li, f'sintonija għal dak li qiegħed jingħad minn Bozzola, il-poeti rġiel li jħarsu lejn il-ġisem maskili – u allura jesponuh ukoll lill-qarrejja – jevitaw li jirreferu għall-partijiet intimi.
Filwaqt li ħafna poeżiji jagħmlu referenza għall-ġenitali u żoni eroġeniċi oħra tal-ġisem femminili, poeti bħal Dun Karm u Pisani (li jiġu ttrattati aktar 'l isfel) iħarsu lejn il-ġisem maskili mingħajr referenza għall-partijiet initmi tiegħu u, minflok, jirriservaw ħarsithom lejn id-dirgħajn u s-saqajn, anzi, għall-preċiżjoni, għas-saħħa tad-dirgħajn u s-saqajn.
B'hekk, kif jikteb Lehman (2001: 33) jinżammu l-awra u l-mystique tal-parti maskili u sussegwentement il-pene jibqa' Fallu.
Dan kollu jpoġġi t-teoriji ta' Mulvey u Doane fid-dubju, għaliex il-mara mhux biss qiegħda tħares, imma għandha lejn xiex tħares.
Il-figura maskili, murija nofsha mneżżgħa bl-iffukar fuq il-muskoli addominali u anki fuq il-ġenitali (anki meta mgħottija bl-ilbies), qiegħda tiġi oġġettivata u erotiċizzata.
Indubbjament, dan se jisfida sew l-idea li l-figura maskili dejjem jirnexxilha taħrab is-sesswalizzazzjoni u l-oġġettivizzazzjoni tagħha, kunċett li Mulvey tesponih fl-ewwel saġġ magħruf tagħha.
L-għajnejn li se jħarsu lejn il-ġisem sesswalizzat tar-raġel bilfors li jew huma omosesswali jew inkella femminili.
It-teoriji li ġew ittrattati aktar 'il fuq, bir-raġun, ġew ikkritikati għaliex eskludew għal kollox il-ħarsa tal-omosesswali kif ukoll tal-mara lejn ir-raġel.
Mulvey u Doane u l-ħassieba li addottaw il-filosofija tagħhom fis-sħiħ, illum aktar minn qabel qegħdin jiġu akkużati bi ħsieb bipolari, ristrett u limitat, li jeskludi l-possibilità li mara toħloq oġġett mill-figura maskili (Edwards, 2006: 116-122).
Fil-ħarsa storika lejn l-espożizzjoni tal-ġisem fl-arti viżiva, Peter Brooks (1995) jara li epoki differenti esponew lill-ġisem b'modi differenti.
L-arti Griega, josserva Brooks, ma toqgħodx lura milli tesponi l-ġisem maskili.
Sas-seklu 6 QEK ma jidhrux nisa nudi ħlief xi drabi eċċezzjonali fis-seklu 5 QEK.
F'din l-epoka n-nisa jidhru mgħottija bi lbies ħafif għalkemm xorta, jargumenta Brooks, huma erotiċizzati bil-fatt li jidhru jgħattu l-partijiet privati tagħhom b'idejhom.
Il-Medjuevu għatta l-ġisem għal kollox biex kellu jkun ir-Rinaxximent li jerġa' jikxfu.
Ir-Rinaxximent kixef biss il-ġisem maskili u l-arti baqgħet turi dan il-ġisem biss sas-seklu tmintax.
Huwa biss fis-seklu dsatax li l-ġisem femminili jsir l-istandard tan-nudo, u l-maskili reġa' nħeba taħt l-ilbies.
Brooks jagħmel differenza bejn in-nudo maskili li deher fl-era Griega u fir-Rinaxximent, u n-nudo femminili li ġie wara.
Skontu l-figura maskili ma kinitx erotika iżda erojka, filwaqt li n-nudo femminili sar dejjem bi ħsieb erotiku (17); fi kliem ieħor, il-ġisem maskili jinkixef għall-ammirazzjoni, u l-femminili jinkixef għall-gost.
Bl-attenzjoni li taqa' fuq is-seklu għoxrin, Ramsay Burt (1995) iġib diversi eżempji kif il-ġisem maskili jiġi erotiċizzat.
Għalkemm l-għalqa tal-istudju tiegħu hija d-danza, Burt juri kif anki fiċ-ċinema kien hemm proċess ta' proliferazzjoni tax-xbieha maskili bħala oġġett għall-ħarsa femminili jew omosesswali.
Fl-argument tiegħu Burt (1995: 61) jisħaq li minn nofs is-sebgħinijiet 'il quddiem il-figura maskili bdiet tiġi esposta u erotiċizzata dejjem aktar b'riżultat ta' ċerti proċessi soċjali bħal "new consumerist attitudes towards the male body."
Burt jikkwota x-xogħol ta' Foucault (1980b) u tal-kittieba femminista Suzanne Moore (1989) biex isaħħaħ it-teżi tiegħu.
Foucault jargumenta li bit-tnaqqis tal-industrija tal-manifattura fid-dinja tal-Punent fis-sebgħinijiet, id-dixxiplini li tradizzjonalment kienu qegħdin jikkontrollaw il-ġisem ma baqgħux aktar meħtieġa, u l-ġisem sar aktar dispost għall-forzi konsumeristi.
Moore, min-naħa tagħha, targumenta li l-pressjoni femminista u l-attiviżmu politiku tal-omosesswali wasslu biex il-ġisem maskili joħroġ għall-wiri mingħajr l-inibizzjonijiet li qabel kienu jgħattuh u, grazzi għal dan, in-nisa se jgawdu wkoll l-oġġett erotiku tagħhom (Burt, 1995: 61,62).
Madankollu, il-poeżija tal-poeti nisa Maltin ta' tmiem is-seklu għoxrin, ma tixhidx daqstant din l-espożizzjoni tal-ġisem maskili, minkejja li huwa ovvju li, għallanqas fil-każ ta' Doreen Micallef u Maria Grech Ganado, il-mara qiegħda tħares biex tissodisfa x-xewqa tagħha.
Il-poeżija ta' Doreen Micallef, anki jekk se tiddiriġilna l-ħarsa lejn il-figura maskili, mhijiex se turina wisq.
L-ewwel nett, aktar iva milli le, il-figura maskili li tħares lejha hija divina; u t-tieni, Micallef donnha dejjem timmira għall-kisba tal-inaċċessibbli:
kważi wiċċ alla
wiċċek
imżellaq bid-dmugħ tad-disprezz
imma ruħi minxura
fuq ħabel il-ħajja
tgħasses
lill-ġisem imut
bil-ġrieħi tal-gwerra
Ħalli ma jiġri xejn
u nħannek
tieħu nifs f'nifs
tal-paċi profonda
wiċċek seren
("Ċedejt" [1975] vv.
Dan il-"wiċċ seren" huwa l-unika parti mill-ġisem maskili li Doreen Micallef se turina.
Minn dan il-wiċċ seren, l-aktar li nistgħu nilmħu huma l-għajnejn.
Xejn aktar ma jidher.
Anki jekk huwa ovvju li l-wiċċ huwa sineddoke għaliex il-kittieba kontinwament talludi għall-mess, tmellis, bews, tgħanniq, tħannin lil din il-figura maskili ambivalenti – bniedem-alla, maħbub-mulej – aktar milli bid-dehra, il-ġisem maskili fil-poeżija ta' Micallef jiġi erotiċizzat biss bl-implikazzjoni:
taqsam l-ispazju
u teħel
wiċċu
trid tieklu
taħslu bil-bżieq –
("Fis-Seħer tan-Nofs in-Nhar" [1975] vv.
Dan ifisser li, kuntarju għall-poeżija miktuba mill-poeti rġiel, il-qarrej ma jarax dak li tħares lejh il-kittieba; il-ħarsa tagħha mhijiex ukoll il-ħarsa tal-qarrejja.
Fi kliem ieħor, hija ħarsa lejn l-inviżibbli li ma tipprojettax xbihat li jistgħu jħarsu lejhom ukoll il-qarrejja.
F'Micallef il-ħarsa tibqa' biss implikazzjoni.
Minbarra lejn dan ir-raġel ambivalenti, hija spiss tħares lejn ġisimha.
Il-ġisem femminili li tipprojetta huwa differenti ħafna minn dak li ħarsu lejh il-poeti rġiel u Mary Meylak.
Ġeneralment huwa ġisem għarwien, imma l-għera tiegħu, aktar milli tqanqal l-impulsi libidinali se twassal għall-istmerrija:
arani għarwiena bil-għadam
iċekċek dan id-destin
Hemm drabi oħrajn, li jiġu analizzati aktar 'il quddiem, meta l-ġisem tagħha jiltaqa' mal-ġisem tal-Ieħor, fl-uniċi mumenti meta anki din l-istmerrija tieħu forza erotika.
L-għajnejn (u allura l-ħarsa) huma l-organi tal-ġisem li Maria Grech Ganado tuża l-aktar fil-poeżija tagħha.
Huma numerużi l-poeżiji tagħha li jittrattaw l-għajnejn jew il-ħarsa nfisha.
L-istess bħal Doreen Micallef il-ħars se jqanqal fi Grech Ganado x-xewqa għall-mess.
Anki Grech Ganado għandha tnejn min-nies li tħares lejhom b'reqqa kbira: bħal Micallef tħares ħafna lejha nfisha u tħares ukoll lejn raġel, ġeneralment smajjar, li fiżikament jew mentalment jinsab 'il bogħod u għalhekk inaċċessibbli.
Ix-xebh mal-ħarsa ta' Doreen Micallef jispikka wkoll fil-fatt li anki jekk se tiddiriġilna l-ħarsa lejn figura maskili, lanqas Grech Ganado mhi se turina wisq.
Id-distanza li ta' spiss titkellem dwarha tista' tkun waħda mill-kawżi ta' dan:
xbieha bla ruħ lesta tgħix
ix-xitwa li ġejja imrekkna
'il bogħod minn ħarstek
'il bogħod minn ħsibijietek
tiżvinta bil-mod fix-xejn ...
("Xbieha" [1999] vv.
Ħafna drabi huma l-għajnejn ta' dan ir-raġel li jidhru fil-ħarsa projettata mill-kittieba.
Aktar 'il quddiem jiġi analizzat liema huma l-partijiet differenti tal-ġisem li fuqhom jiffukaw il-kittieba; għalissa qiegħed jingħad biss li fil-każ ta' Grech Ganado r-raġel ismar li spiss titkellem dwaru narawlu għajnejh u l-aktar l-aktar xagħru:
Naqbel, xagħrek taqtgħux –
kif qiegħed issa, subgħajja ġa
jikluni ħa jċafċfu fih, u jħossu
t-taqtir iċarċar matul driegħi.
Nistħajlek, xagħrek twil bħal xmara sewda,
rieqed f'quċċata t'għolja fejn l-allat
jinġabru biex jixorbu.
U jiena verġni
minn dawk li kienu jinħlew fuq xi altar,
ħrabt bajda, mqarba, mxennqa għall-ħajja,
nistaħba, nogħdos f'dix-xmara
tnixxi mill-għolja, fejn żgur ma jsibni ħadd.
Il-poetessa tistħajlu (mhux tarah) mitluq minn tulu, kważi vulnerabbli, f'qagħda li s-soltu l-arti viżiva tirriservaha għan-nisa.
Iżda filwaqt li l-ħarsa maskili kienet se tinkoraġġixxi lill-qarrejja biex iħarsu lejn il-figura mimduda kollha kemm hi, Grech Ganado tiffoka biss fuq ix-xagħar ta' dan ir-raġel.
"Linka" hija poeżija importanti għal raġunijiet oħrajn minbarra dawn imsemmija.
Fiha jintwera, pereżempju, dak li deher jiġri fil-poeżija ta' Doreen Micallef: il-ħarsa tħajjar għall-mess: "subgħajja ġa/ jikluni ħa jċafċfu fih, u jħossu t-taqtir iċarċar/ matul driegħi" (vv.
Hemm ħafna drabi meta l-ħarsa tagħha Grech Ganado titfagħha fuqha nfisha bħala mara.
Anki hawnhekk jerġa' jidher xebh mal-awtoxbieha li tagħti Doreen Micallef.
Id-dehra ta' ġisem il-poetessa mhijiex waħda ta' ġmiel, għallanqas mhuwiex il-ġmiel kif jintwera mill-ħarsa fallika tal-kittieba rġiel u ta' Mary Meylak.
Lanqas ma hi xbieha erotiċizzata sakemm mhijiex murija fil-mumenti erotiċi li Grech Ganado ta' spiss turi.
Minkejja l-fatt indiksutibbli li l-figura maskili qiegħda tiġi esposta iktar minn qatt qabel grazzi għar-rivoluzzjoni gay u żviluppi oħra kulturali – fenomeni li jistgħu jixħtu t-teorija ta' Mulvey f'dubji kbar – ħarsa mill-qrib lejn kif il-poeta Malti fis-seklu għoxrin jirrapporta l-ħarsa ta' mara fuqu, tikkonferma aktar milli tiċħad dak li Mulvey tikteb dwar l-iskumdità li raġel jista' jħoss meta jirrealizza li minflok ir-rwol tradizzjonali tal-aġent jispiċċa l-oġġett tal-ħarsa femminili.
Dan joħroġ sewwa f'"X-Ray" ta' Daniel Massa, li tiftaħ:
fil-bluża bajda
u ħassejt xi ħadd ibaqqan fis-sadid ta'
mifruxa tittiekel tul orizzonti ta' dubji. (vv.
Ruħ il-poeta tiġi esposta daqskemm jiġi espost ġismu.
Huwa konxju li quddiemu hemm mara li qiegħda tħares lejh, saħanistra ġo fih bil-magna tal-x-ray.
Aktar milli l-ġisem, jew minħabba li huwa l-ġisem li qiegħed jiġi espost, Massa jħoss li qiegħed jesponi ruħu, il-personalità maskili tiegħu suġġetta għal aġent li tradizzjonalment huwa identifikat mal-oġġett tal-ħarsa.
Tinħass mill-ewwel din l-iskumdità li aktar tard tinbidel f'biża' minħabba li l-maskulinità esposta hija mhedda.
It-theddida tidher bid-dehra tal-minotawr wara dahar il-mara, u iktar 'l isfel fil-poeżija isseħħ metamorfosi meta din l-istess mara issir il-minotawr:
Ħu nifs qawwi, qalli, żommu
kien il-minotawr
u tisma' r-raġġi jinfdu ġismek
virgi dawl sal-pjanċa kiesħa
u tiffriża f'paraliżi mentali
tieqaf tistenna maż-żmien friżat
f'agunija tal-minutiera wieqfa
titfagħni lura
mal-minotawr fil-labirint ta' ruħi
mifluġ
Il-mara li tħares hija theddida serja fuq ir-raġel li jispiċċa oġġett u tinbidel f'mostru.
L-identifikazzjoni tal-mara ma' mostru tiġi ttratata aktar 'il quddiem meta tiġi diskussa x-xewqa tal-mara kif inhi interpretata mill-poeta raġel.
Iżda mqar il-ħarsa tista' twassal lill-poeta raġel jallega l-mostrożità tal-femminilità.
Dan il-kunċett jissaħħaħ b'"Pasiphae", poeżija oħra ta' Daniel Massa li tista' titqies bħala tkomplija ta' "X-Ray" u li tiġi diskussa b'aktar dettall f'kapitlu ieħor.
Anki hawn, il-poeta huwa ssuġġettat għall-ħarsa ta' mara u r-reazzjoni tiegħu hija waħda ta' skumdità u biża':
Tista' tilbes qaltli
u l-minotawru warajha jitbissem
jobroxli l-ġewwieni b'difrejh.
U lbist mgħaġġel
fuq wiċċi il-ħarsa ta' alla nkurlat.
Ejja pitgħada, qaltli, naqralek xortik
ħallas int u ħiereġ. (vv.
Ġorġ Pisani jirrakkonta esperjenza simili meta jintebaħ bi tfajla li qiegħda tissuġġettah għall-iskrutinju tagħha fi "Vjaġġi fi Sqallija" (1949).
Pisani jara tfajla xxejjirlu minkejja li ma kienx jafha – għalih mossa stramba – u jistaqsi għala għamlet hekk.
Huwa jevita din il-ħarsa billi jibqa' għaddej, jaħrab minn din il-ħarsa u mit-tfajla, filwaqt li jistaqsi għala seħħ dan:
Liema ferħa fil-ħajja
niseġ lil ħarstek ġewwa l-ħarsa tiegħi?
Liema tqanqila, liema xebh tal-ġrajja
ġagħluk f'hedak il-ħin tintrabat miegħi?
Aħjar ma nafx min int, aħjar moħbija
jibqgħu ġrajjietek, ismek u fejn tgħammar:
stabar mas-siġar bil-lanġas mgħobbija
u mal-ħawħ tiegħek illi qed iħammar. (vv.
Pisani jirrakkonta li waqt li din it-tfajla tibqa' tħares lejh, huwa jibqa' sejjer bil-ferrovija, jitbiegħed minnha, jaħrabha.
Ir-reazzjoni skomda u l-biża' tar-raġel jispikkaw aktar meta wieħed jikkonsidra li din il-poeżija tiftaħ bl-istqarrija li fil-bidu kien huwa li ħares lejn it-tfajla u li din il-ħarsa kellha skop ċar ta' għarfien ("kemm xtaqt nikxef min int" [v. 17]).
F'dawn l-eżempji jidher kif kemm Massa kif ukoll Pisani, bħala rġiel, mhumiex daqstant lesti li jaċċettaw li jkunu l-oġġett tal-ħarsa: fir-reazzjoni ta' Massa jfiġġ il-biża' tal-kastrazzjoni hekk kif il-mara li tħares lejh tinbidel f'mostru lest biex jivvjolentah, filwaqt li Pisani jistqarr il-fixla u l-biża' u jikkonkludi r-rapport bil-ħarba.
Ir-reazzjoni taż-żewġ poeti għall-ħarsa femminili hija identika għal dik li tinstab fil-passaġġ minn Wuthering Heights meta Lockwood jirrakkonta inċident li fih mara sabiħa li kien qiegħed iħares lejha tħares lura lejh:
Fl-artiklu tagħha dwar il-ħarsa f'Wuthering Heights, Newman (1990) tinterpreta dan il-passaġġ u oħrajn fejn tiġi deskritta l-ħarsa ta' karattri femminili lejn l-oġġett maskili fuq il-linji mqiegħda minn Lacan li mbagħad ġew addottati minn Mulvey.
L-istess bħal Lockwood, il-persuni maskili fil-poeżiji ta' Massa u Pisani lesti jħarsu iżda mhux lesti jissottomettu rwieħhom għall-ħarsa femminili, jew kif tikkummenta Newman, il-voyeur irid iħares iżda ma jridx min iħares lejh, speċjalment jekk l-għajnejn li qegħdin iħarsulu huma ta' mara.
Il-ħarsa tiegħu lejh
Hemm każi rari meta l-poeta raġel iħares lejn il-figura maskili.
Huma rari dawn il-każi u, tneħħi drabi terġa' aktar rari, il-ħarsa tar-raġel lejn ir-raġel hija moħbija, limitata u x'aktarx issir bis-serqa u ta' malajr; forsi ssir ukoll għax inevitabbli.
Il-figura maskili, skont Mulvey, ma tiflaħx il-ħarsa taqa' fuqha; ma tiflaħx tinbidel f'oġġett erotiku.
Xi kummentaturi osservaw li kull darba li l-ħarsa taqa' fuq il-figura maskili jkun hemm sforz qawwi biex il-ħarsa tilbes skop li mhuwiex erotiku.
Kenneth MacKinnon (1999) jara kif filwaqt li l-ispettatur jista' jħares lejn il-figura maskili, jara x'jagħmel biex din il-ħarsa jirrazzjonalizzaha f'termini li jaħbu l-element erotiku fiha.
Għalhekk, ħafna drabi, il-ħarsa tar-raġel lejn ir-raġel tiġi interpretata bħala ammirazzjoni u mhux gost.
Ngħidu aħna Ġużè Chetcuti f'"Jien Malti, Bin Maltin!" (2000) jibda bil-ħarsa lejn dan ir-raġel li jikkwalifika bħala sabiħ, iżda din il-ħarsa kontinwament tirreferi għall-ammirazzjoni aktar milli għall-aspett estetiku-erotiku tal-figura maskili:
Liebes imċewlaħ, xagħru mgħaqqda, mħabbla,
għajnejh suwed u kbar b'ħarsa ferrieħa,
twil qisu stwiel, ilsien jredden dejjem,
spallejh miftuħa fuq sura sabiħa,
dirgħajh mibruma, sidru wiesa' u b'saħħtu,
ħafif f'riġlejh, u jaf lil Malta sħiħa,
sħabu kulħadd u daru kullimkien,
daqqa hawn, daqqa hemm, daqqa ma ssibu mkien.
b'qalziet sa nofs il-qasba kollu mqatta',
b'beritta mmejla fuq għajnejh, u ħafi,
b'dawn il-ftit ċraret il-miżerja għatta
u l-faqar kbir li jibki fuq persuntu,
il-għaks li kellu donnu ried jixkatta
u jfisser b'qawwa 'l dawk l-uħud kburin
li bħalhom jgħodd max-xirka tal-bnedmin. (vv.
Chetcuti jżewwaq deskrizzjonijiet estetiċi, "sura sabiħa", "nofs sidru barra" ma' oħrajn ta' saħħa u qawwa, "dirgħajh mibruma, sidru wiesa' u b'saħħtu".
Id-deskrizzjoni tal-figura maskili tenfasizza l-fiżiku qawwi u f'saħħtu li taħtha, iżda, hemm ukoll il-ġibda lejn il-ġmiel tagħha.
Il-ħarsa tal-poeta raġel lejn il-figura maskili, kważi inevitabilment, tiġi ddevjata mill-ġmiel lejn is-saħħa, bix-xbihat ta' ġisem f'saħħtu u magħqud, ġeneralment indikat b'sider miftuħ u dirgħajn immuskolati, kif jidher ukoll f'din is-silta minn "Missier" ta' Karmenu Vassallo (1970):
U ħadmu, ħadmu iebes ...
Dawk id-dirgħajn kemm swew!
Kemm qandlu ħaġar, ħdejjed!
Kemm swar u mqades bnew!
Rajniehom fuq ix-xwieni
jaqdfu b'kemm saħħa trid;
fuq is-swar, fit-trunċieri
jaqgħu fl-eħrex taqbid. (vv.
Il-ġmiel maskili, meta deskritt minn kittieba rġiel, huwa dejjem riinterpretat f'termini ta' saħħa, biex b'hekk, il-figura maskili tiżgiċċa mill-possibilità li tiġi erotiċizzata jew meqjusa bħala oġġett erotiku.
Il-ġmiel, fi kliem ieħor, jagħti preċedenza lis-saħħa.
Każ tipiku ieħor nsibuh fil-poeżija "Qalbieni" ta' Dun Karm:
Żagħżugħ bħal warda
Miktub ġe ħarstu
"Biża' ta' xejn." (vv.
Il-warda, simbolu ta' ġmiel u delikatezza 'femminili', mill-ewwel tispiċċa tagħti postha għall-binja b'saħħitha tar-raġel.
Din il-poeżija ta' Raymond Mahoney wkoll, bħala oġġett tal-ħarsa, għandha raġel:
Kemm hi sabiħa n-nefħa tal-arterji
u l-vini mqabbża fuq dirgħajh samrana
fl-imrieżaq għabra ta' xemx għodwa ġdida,
iqandlu, għarqanin, balal tas-silla
u qamħ għal kennet l-għorfa tar-razzett
fejn fietla d-dellijiet isaħħnu rwiefen
li jidħlu mżeffna minn ġot-twejqa fl-għoli
u jroxxu fwieħet l-ewwel oleandri
ta' sajf ixeffaq fl-orizzont taż-żmien.
("Il-Bidwi Raħħal" [1994])
Mahoney wkoll qiegħed jiddeskrivi s-saħħa fiżika tar-raġel.
Madanakollu hemm żewġ affarijiet li bihom il-ħarsa ta' Mahoney hija differenti minn tat-tliet poeti ta' qabel.
L-ewwel nett Mahoney jidħol f'aktar dettall: għalih ma kienx biżżejjed jgħid li dan ir-raġel għandu dirgħajh magħquda u jifilħu għal xogħol iebes; minflok, jagħti rendikont tal-arterji, tal-vini mqabbża, u tal-għaraq iġelben.
Il-ħarsa, f'dan il-każ, hija aktar fit-tul, aktar mill-qrib, aktar iffukata.
It-tieni differenza hija li l-ġmiel mhux talli mhuwiex mgħotti, imma huwa espress bl-akbar frankezza, "Kemm hi sabiħa".
Il-ħarsa ta' Mahoney mhijiex diretta lejn il-qawwa tad-dirgħajn daqskemm lejn il-ġmiel tagħhom.
Barra minn hekk, il-ġmiel fiżiku ta' dan ir-raġel huwa kkumplimentat bi sfond daqstant ieħor sabiħ: ir-raġġi tax-xemx, id-dellijiet "fietla" li jiżfnu, il-fwieħa tal-oleandru, u l-istaġun tas-sajf.
Il-ġmiel tal-madwar ma jagħmel xejn għajr jenfasizza iktar il-ġmiel – aktar milli s-saħħa – ta' dan il-bidwi.
F'"Autunnale" (1994) Mahoney jiċċelebra l-ġmiel tal-figura tar-raġel, did-darba billi jieħu d-direzzjoni opposta ta' dak li rajna jiġri fil-poeżiji ta' Dun Karm u Karmenu Vassallo.
Dawn jitkellmu l-ewwel fuq il-ħarsa lejn il-ġmiel u jkunu pronti jinterpretaw il-ħarsa bħala ammirazzjoni tas-saħħa.
F'din is-silta l-proċess huwa kuntrarju: il-ġmiel tal-ġuvni jieħu prijorità fuq is-saħħa tiegħu mal-mument li l-għajn terotiċizza l-figura maskili:
bejn swaba' mgħaddma mkemmxa, fuq ħoġorha,
f'stħajjil u ħolma ta' msaġar fuqanija
U r-riħ ma' wiċċu sawwab f'trofof xagħru,
u l-fjur bajdan bħal tbikkem madwar rasu
fiċ-ċirċ iħuf ma' slaleb biżantini. (vv.
Il-fjuri madwar ras il-ġuvni (xbieha li s-soltu nassoċjawha mat-tfajliet aktar milli mal-ġuvintur) huma l-aħħar dehra li naraw tal-ġuvni.
F'"Qalbieni" Dun Karm ukoll juża s-simbolu tal-fjura, li, iżda, jitgħatta bix-xbieha tas-saħħa.
Terġa' u tgħid, il-ħarsa ta' Mahoney taqa' fuq il-ġuvni mitluq jitbennen, f'pożizzjoni li tagħmlu vulnerabbli, li, għal darb'oħra, imdorrijin narawha aktar fil-kwadri ta' nisa nudi milli f'qagħdiet mogħtija lil figuri maskili.
Il-preżenza ta' mara xwejħa li qiegħda tiskrutinizza lil dan il-ġuvni erotiċizzat hija wkoll element importanti li nsibu diwi tiegħu f'poeżija oħra ta' Mahoney.
F'"Laissez-faire" (Azzopardi et al, 1968) il-ħarsa tal-poeta lejn il-figura maskili tiġi razzjonalizzata wkoll bil-preżenza ta' par għajnejn femminili:
Żagħżugħ imlibbes qalziet
li dejjaq qed juri
il-għamla u s-sbuħija ta' ġismu
f'għajn tfajla tad-dnub. (vv.
Mhijiex "it-tfajla tad-dnub" li qiegħda tħares lejn "il-għamla u s-sbuħija ta' ġismu" (u f'dan il-kuntest il-kelma 'ġismu' għandha sens doppju ovvju ħafna) iżda huwa l-poeta li jiffissa ħarstu fuq il-figura maskili li, permezz tad-dettall u l-innuendo, jibdilha f'oġġett erotiku li jħajjar lill-qarrejja jħarsu lejh.
Għaldaqstant, din il-poeżija tippreżenta eċċezzjoni fil-letteratura lokali fis-sens li fiha referenza lejn il-ġenitali u l-parti intima ta' raġel meta, kif intqal aktar 'il fuq, il-ħarsa tal-poeta raġel lejn raġel tinsisti li taħbi dawn il-partijiet.
Mahoney jidderieġi l-ħarsa tal-qarrejja lejn il-parti tan-nofs ta' ġisem ġuvni u l-fatt li dan il-qalziet huwa deskritt bħala "dejjaq" se jinsisti li l-ħarsa tiffoka fuq il-parti tradizzjonalment moħbija.
Il-kumment jixhed il-ħeġġa erotika fil-poeta mqanqla mid-dehra suġġestiva tal-qalziet dejjaq.
Madanakollu, il-preżenza femminili f'dawn iż-żewġ poeżiji qiegħda sservi biex l-ispettatur jinħeles mill-possibilità ta' skumdità, ġaladarba, l-istess bħalma argumenta Berger (1972) dwar ir-raġel bħala l-ispettatur ideali, fil-letteratura se jiġri l-istess bil-qarrej ideali.
Biex ngħidu hekk, l-ispettatur iħares imma fl-istess waqt jinnega li qiegħed iħares, u jgħaddi l-piż tal-ħarsa fuq il-figura femminili, li għalih huwa normali li se tħares lejn ir-raġel.
Argument simili għall-interpretazzjoni li qiegħed nagħti tal-preżenza femminili f'dawn iż-żewġ eżempji huwa dak ta' Michael Hatt.
F'artiklu dwar il-figura maskili fl-arti Amerikana fis-seklu dsatax, Hatt jgħid li biex jikkonfronta t-theddida tal-erotiċizzazzjoni tal-ġisem maskili kwalunkwe kwadru kien jirrikjedi spettatur mara (1993:68).
Minkejja li poeżija mhijiex mezz viżiv, mingħajr dubju hija inċitazzjoni għall-ħars.
Dak li l-pittur jagħmel bil-pinzell u r-reġista tal-films bil-kamera, il-poeta jagħmlu bil-kliem anki jekk ir-riżultat tiegħu mhuwiex tanġibbli.
Fil-poeżiji tal-ħars hemm numru ta' xbihat li l-qarrej jivviżwalizza u ġaladarba hemm dan il-viżiv-li-ma-jidhirx l-osservatur se jkollu jixtarr il-proċess(i) li għaddejin bejn it-test u l-qarrej, anzi, bejn il-qarrej, it-test u min sawru.
Dan il-proċess la huwa newtrali u wisq anqas innoċenti iżda, għall-kuntrarju, fih hemm element politiku li qiegħed isawwar il-poeżija.
Kif intwera, l-istudjużi tal-arti viżiva, partikolarment il-ħassieba femministi u dawk li influwenzawhom, ikkummentaw fuq il-proċessi mtaħħta li jsawru x-xogħol u l-kummentarji tagħhom innegaw il-possibilità li xi xogħol jista' jkun maqtugħ mir-relazzjonijiet ta' poter li jikkaratterizzaw is-soċjetà li qiegħed jiffunzjona fiha l-kittieb.
It-teorija Freudjana tal-Ħarsa bħala eżerċizzju skopofeliku, imbagħad kif applikata minn Laura Mulvey għall-istudju ċinematografiku, għenet biex tiftaħ triqat ġodda lejn il-poeżija.
L-istudju ta' Mulvey u ta' Berger, anki jekk ikkritikat, addottat minn studjużi f'dixxiplini differenti, wassal biex, qabelxejn, jiġi osservat li kull referenza (diretta jew mhijiex) lejn il-ġisem hija riżultat ta' Ħarsa u li din il-Ħarsa, anki kif intwera fil-kapitlu preċedenti, hija eżerċizzju politiku.
L-istess bħal fiċ-ċinema u fl-arti viżiva, il-poeżija li tirreferi għall-ġisem tixhed relazzjoni żbilanċjata bejn is-suġġett (il-poeta li jħares) u l-oġġett (dak li qiegħed jispiċċa fil-Ħarsa tal-poeta).
L-istess bħalma kkonkludew Mulvey u Berger, ir-relazzjoni suġġett-oġġett fil-poeżija tittraduċi ruħha għar-relazzjoni raġel-mara, u kif ikkonkludew numru ta' studjużi, ir-raġel jieħu dejjem ir-rwol tal-aġent filwaqt li l-mara hija dejjem ix-xbieha skrutinizzata.
Diversi poeżiji kkonfermaw l-osservazzjoni tal-istudjużi msemmija li l-poeta raġel jinnega lill-oġġett femminili l-possibilità u l-poter tal-Ħarsa li hija meqjusa bħala l-prerogattiva tar-raġel.
Din ir-relazzjoni politika fejn il-poter huwa mixħut kollu fuq in-naħa maskili tintwera bl-aktar mod espliċitu fir-ritwal tal-istriptease, ritwal li qanqal l-interess ta' diversi poeti.
Iżda anki jekk ir-raġel għandu s-setgħa kollha f'idejh (jew aħjar f'għajnejh) il-poeżiji li saret referenza għalihom jixhdu tensjoni fir-raġel li Mulvey kixfet fit-teorija tagħha: il-biża' mill-kastrazzjoni.
Bħalma wriet Mulvey fl-analiżi tagħha, il-poeti rġiel jiskansaw dan il-biża' billi jiffetixizzaw jew jikkastigaw lill-mara u fl-istess waqt jagħmlu minn kollox biex ġisimhom ma jispiċċax għall-wiri u għaldaqstant ir-referenzi għalih huma minimi.
Dan jispjega l-fatt għala, l-istess bħalma jiġi osservat fiċ-ċinema u fl-arti viżiva, huwa l-ġisem femminili li l-aktar li jinkixef fil-poeżija, anki għaliex il-maġġoranza assoluta ta' poeti huma rġiel.
Anki l-attitudni tal-poeti nisa tikkonferma l-kunċett tal-Ħarsa fallika, bħalma ntwera fil-każ ta' Mary Meylak, poetessa li tikkomunika messaġġi ambivalenti li minn naħa jirreżistu l-poter maskili billi jippreżentaw mara fi rwol attiv, u minn oħra tikkorobora l-poter falliku billi tiffetixizza lill-istess persunaġġi femminili.
Anki jekk il-poeżija femminili aktar reċenti ta' Doreen Micallef u Maria Grech Ganado tirrifjuta li toġġettivizza l-ġisem tal-mara (b'xi eċċezzjonijiet interessanti) il-korp maskili jibqa' wieħed moħbi u jibqa' jirnexxilu jevita l-Ħarsa.
Fil-kapitli li ġejjin nerġgħu nittrattaw il-ħarsa tal-kittieb u nagħtu aktar kas tal-oġġett li qegħdin iħarsu lejh.
Lejn min eżattament qegħdin iħarsu l-poeti?
X'tip ta' ġisem ħarsu lejh u x'tip ta' ħarsa tawh?
X'korrispondenzi jista' jkun hemm bejn l-oġġett tal-ħarsa fil-poeżija u l-oġġett tal-ħarsa storika, medika, viżiva?
Fuq kollox, x'inhu li jimmotiva lill-poeta biex iħares u juri lill-qarrej dak li jkun għadu kemm ra?
IL-KRUHA
Id-dinja dagħbien ...
Il-qabar miftuħ ...
Itgiddem lil ġismi
Ja seħer mitruħ.
−Rużar Briffa, "Din id-Dinja"
ninfi u najadi, fawn u satiri,
jiżżabru fuq ramel bla fidi
taħt xemx tal-azzar.
Tixxennaq,
f'tarf il-bajja,
tfajla solitarja li n-natura bniet addoċċ.
− Victor Fenech, "Ritratt II"
Minbarra x-xahar dehbi jew iswed faħam itir mar-riħ, jew l-għajnejn kbar fuq wiċċ bajdani b'xufftejn żgħar; minbarra isdra weqfin u kurvaturi u forom perfetti li jiġbdu l-għajn, hemm ukoll l-irjus fratas, l-għajnejn wereċ, il-laħam imdendel, niexef jew mimli xaħam.
M'hemmx biss l-iġsma mqiegħda fuq l-isfond pittoresk tar-raba' jħaddar, jew oħrajn mitluqin jixxemmxu fuq ir-ramel Malti jew ineħħu ħwejjiġhom lesti għall-kopulazzjoni; hemm ukoll dawk li jħammġu u jitħammġu, dawk li jnixxu d-demm u fluwidi oħrajn mistmerra mill-bniedem.
Hemm l-iġsma morda u mejtin.
Hemm ukoll il-kruha.
Mhuwiex faċli tiddefinixxi l-kruha minħabba li, bħall-ġmiel, hija fenomenu suġġettiv u fluwidu ħafna.
Il-fluwidità ta' dan il-kunċett hija dovuta għal diversi aspetti: iż-żmien, il-ġeografija, il-ġens, u s-sesswalità tas-suġġett ukoll.
Il-ġisem uman jista' jitqies bħala entità "susceptible to cosmetic and aesthetic changes" li jfakkru li l-korp huwa maqbud f'mekkaniżmi tal-konsum u fi proġetti kulturali (Dziuban, 2007: 483).
Jekk, kif argumenta Foucault (1991 [1977]) u warajh (għalkemm b'xi differenzi) Judith Butler (2006 [1990]), il-figura umana mhijiex ħaġa fissa iżda proċess dipendenti mis-suġġett u mill-ħarsa tiegħu, allura l-attributi u l-klassifikazzjonijiet ta' iġsma koroh u oħrajn sbieħ huma daqstant temporanji u suġġettivi.
Dan jista' jispjega, ngħidu aħna, għala l-figuri korpulenti tat-tfajliet kampanjoli li Dun Karm ammira f'"Xenqet ir-Raba'" u f'poeżiji oħrajn spiċċaw simbolu tal-grottesk u tad-diżgust f'poeżiji ta' Mario Azzopardi, jekk mhux ukoll tar-redikolu f'oħrajn ta' Anton Buttigieg.
Fi ħdan il-konsiderazzjonijiet vertikali (dawk temporali) u orizzontali (il-varjazzjonijiet reġjonali) jidher li hemm kejl dominanti li jiddetermina l-klassifikazzjonijiet tal-ikrah u tas-sabiħ.
Dan il-kejl la huwa newtrali, wisq anqas naturali għaliex hija l-kultura (dominanti) li taqta' l-linja bejn dak li huwa mixtieq u dak li huwa mistmerr; bejn is-sabiħ u l-ikrah (W.Miller, 1997: 15).
Il-katalgu tal-iġsma li joħroġ mill-korp poetiku Malti tas-seklu għoxrin jinkludi wkoll xbihat meqjusin u ttrattati bħala koroh.
Dan jindika li anki l-kruha hija oġġett tal-ħarsa tal-kittieba.
Xbihat meqjusin koroh u oħrajn li saħansitra jnisslu stmerrija jiġbdu l-għajn daqskemm jiġbed l-għajn il-ġmiel.
L-ikrah jitqies hekk appuntu għaliex ma jogħġobx l-għajn u x'aktarx jhedded il-gost kif iddefinit mill-kultura dominanti.
Minkejja li thedded il-gost, il-kruha hija seduċenti wkoll, biżżejjed biex tingħata importanza kbira.
Kif josserva Eco (2007), id-diskors dwar il-kruha diġà jidher fil-kitbiet tal-ħassieba klassiċi bħal Sokrate, Platun, Aristotli, Plotinu u oħrajn, u jibqa' nieżel sal-lum il-ġurnata.
Matul l-istorja l-letteratura tat il-kontribut tagħha dwar il-kruha.
Eco juri kif bejn is-sekli sittax u sbatax diversi kittieba faħħru l-kruha, partikolarment il-kruha femminili.
Fost il-ħafna eżempji li hemm jistgħu jissemmew is-saġġ ta' Montaigne dwar iz-zopop u l-figura tal-Mara s-Samra f'diversi sunetti ta' Shakespeare.
Eco jżid li kien hemm kitbiet oħrajn fl-era Barokka li faħħru l-ġmiel ta' nisa jtemtmu, nani, ħotbin, wereċ, mimlijin imsiemer u b'sinjali oħrajn ta' kruha (2007: 171).
Dawn it-tendenzi, jgħid Eco, baqgħu jinstabu kemm fl-era Romantika kif ukoll fid-Dekadentiżmu (169).
Il-komponenti tal-kruha u l-ħars
Hemm numru ta' komponenti li jikkwalifikaw ġisem bħala ikrah u l-poeti taw ħarsiet differenti lejn dawn il-kwalitajiet.
Fil-poeżija Maltija ftit li xejn jidher li hemm l-attitudnijiet li jsemmi Eco: il-kruha rarament hi ammirata, wisq anqas magħduda b'oġġett ta' gost.
Tneħħi każi singulari ma jidhirx li hemm poeti li jinġibdu mill-kruha, anki jekk din tiġbed l-attenzjoni ta' ħafna mill-kittieba.
Joħorġu erba' ħarsiet differenti lejn il-kruha: il-ħarsa serja, il-ħarsa ħelwa, il-ħarsa tar-redikolaġni, u l-ħarsa ddiżgustata.
Ħafna drabi meta l-poeti jħarsu lejn l-oġġett ikrah b'mod serju jkunu qegħdin jaraw ġisem b'sinjali ta' mard, xjuħija jew mewt; x'aktarx li jinħass ton ta' dispjaċir jekk mhux rassenjazzjoni għall-fatt li dan il-ġisem huwa batut.
Hemm xi każi fejn il-ħarsa tkun ħelwa, tinxteħet fuq il-ġisem ikrah, batut, iżda din it-tbatija titqies bħala l-kors naturali tal-ħajja u tiġi innegata b'konsiderazzjonijiet oħrajn li jmorru lilhinn mid-dehriet fiżiċi; dawn il-konsiderazzjonijiet jegħlbu l-kruha nfisha.
F'mumenti oħrajn il-ħarsa tal-poeta tirrendi l-oġġett ikrah bħala redikolu.
Din il-ħarsa tissatirizza, tiffoka fuq l-oġġett b'ħafna sarkażmu u żuffjett li jirrendu lill-ikrah grottesk u ħafna drabi defiċjenti.
Hemm drabi oħrajn meta l-istess ħarsa tintilfilha t-tbissima, tispiċċa mingħajr umoriżmu, u minflok jitfaċċa d-diżgust.
Dawn il-ħarsiet differenti jinxteħtu fuq numru ta' kwalitajiet fiżiċi li ħafna jingħaddu b'koroh.
Il-ħxuna
Carmel Attard jgħaddi kumment dwar 'in-nisa ta' Dun Karm' fil-poeżija tiegħu "Manija Dipressiva Mħabba" (Attard, 1980) li bih jixħet dawl fuq dik li x'aktarx hija l-aktar kwalità fluwida fil-ġudizzju tas-sabiħ u l-ikrah – il-korpulenza:
Dun Karm għanna ġmiel ix-xebba
daħkanija u samranija
lil sidirha ra jiżżeffen
ma' kull pass b'saħħa ta' mija. (vv.
It-tfajla korpulenti, sabiħa, f'saħħitha, b'sidirha "jiżżeffen" u b'ġenbejha wisgħin saret il-mara assoċjata mal-figura Romantika ta' Dun Karm.
Waqt li għal Dun Karm il-figura Rubeneska kienet sinjal tal-ġmiel, kittieba oħrajn ħarsu lejn il-ħxuna bl-ikrah.
Dan ifakkar fl-osservazzjoni ta' diversi studjużi li filwaqt li fi żminijiet imgħoddija l-ħxuna femminili kienet tissenjala l-erotiżmu u s-sesswalità tan-nisa, din il-perċezzjoni, għallanqas fid-dinja industrijalizzata tal-Punent, inbidlet radikalment.
Ngħidu aħna Ammicht-Quinn issostni li l-obeżità, minbarra li għandha dimensjoni viżiva għandha wkoll sinifikat morali għaliex bdiet tiġi assoċjata ma' dak li hu maħmuġ.
Il-ġisem tal-mara, partikolarment jekk huwa kbir, ħafna drabi jitqies bħala inadegwat u allura kellu jiġi sottomess għal dak li Ammicht-Quinn (2009: 74-75) tqabblu mar-ritwali ta' ndiema u purifikazzjoni: ir-reġimi ta' dieti stretti u l-interventi kożmetiċi.
Studjużi oħrajn josservaw kif minn atittudni reverenti lejn il-mara ħoxna, id-dinja tal-Punent għaddiet għal attitudni ta' żuffjett fir-rigward tal-ġisem oħxon (LeBesco, 2001; 2004).
Hekk jagħmel Anton Buttigieg fiż-żewġ kotba ta' poeżija umoristika tiegħu (1962, 1965).
Kull darba li tissemma persuna ħoxna t-trattament huwa wieħed ta' żuffjett; huma diversi l-karattri ħoxnin li jsibu rwieħhom il-protagonisti ta' għadd ta' epigrammi u limerikki:
L-akbar pjaċir li ħadet Ġorġa l-ħoxna,
meta marret it-tieġ tal-ġara tagħha,
kien li omm l-għarus kienet eħxen minnha,
u li biex titla' t-taraġ trid terfagħha.
("Ġorġa l-Ħoxna", [1965])
Iż-żuffjett bin-nisa ta' piż żejjed jikkonċentra fuq erba' partijiet partikolari tal-ġisem: is-sider (li dejjem ikun kbir), iż-żaqq kbira, il-warrani (li wkoll jidher f'daqs kbir) u s-saqajn.
Is-sider, il-warrani u s-saqajn huma żoni eroġeniċi, anki jekk il-warrani jintrabat ukoll mal-mistmerr u d-diżgustanti, filwaqt li ż-żaqq hija l-parti marbuta man-nutriment u, fil-każ tan-nisa, hija l-parti li tfakkar fil-fertilità u r-riproduzzjoni.
Delina, il-mara l-ħoxna li jikteb fuqha Mizzi f'"Emanċipazzjoni" (1987), tilbes id-dehbijiet li jiġbdu l-ħarsa tal-poeta lejn is-sider li minħabba l-kobor tiegħu huwa metaforizzat bi pruwa ta' vapur:
Fuq il-pruwa
l-armatura ta' Zampa ...
barbazzali … ġirakoli ...
daqs ċenturjun tiddi. (vv.
Il-warrani wkoll jagħti dehra ta' kobor minħabba l-fattizzi protruberenti tiegħu, u fin-nisa kbar dejjem jiġbed aktar l-għajn.
Fi "Bħal Turist" (1976) Mario Azzopardi jitkellem fuq it-"tbandil oħxon ta' sorm in-nisa tagħna" (v. 5).
Ma jistax jonqos li d-diskors dwar il-ħxuna jinkludi l-kobor taż-żaqq.
Anki jekk f'figura ħoxna mhijiex iż-żaqq biss li hija kbira, din il-parti tal-ġisem hija l-aktar parti ovvja, komuni kemm għall-figuri femminili kif ukoll għal dawk maskili.
Fil-każ ta' figura ħoxna femminili, iż-żaqq tissemma f'rabta ma' xi parti mit-tlieta l-oħra indikati, kif juru dawn l-eżempji:
li simnet u ħxienet bil-bosta,
u qattgħet għomorha
iżżomm ġo ħoġorha
lil żaqqha u sidirha ġol-Mosta.
dan-nisa b'wiċċhom issingjat van gogh
żaqqhom kbira w sormhom xkaffa għad-domni
il-mixja tagħhom mixja tqila
u nifishom tal-qtates
(Azzopardi, "Novena lil Van Gogh" [1976] vv.
Bil-kuntrarju ta' dan, dawk id-drabi meta tidher il-ħxuna maskili, hija ż-żaqq biss li tissemma:
Kien hemm darba xiħ il-Maqluba,
Diversi drabi l-ilbies ukoll jaħti għad-dehra komika-erotika tan-nisa ħoxnin minħabba li dan jew joqgħod b'tali mod li joħloq dehra komika tal-mara jew inkella jikxef biżżejjed laħam biex iġibha oġġett erotiku.
Minbarra pruwa Delina għandha wkoll "poppa" li fuqha hemm "miġmugħ dublett imxattar" (Achille Mizzi, "Emanċipazzjoni" [1987], v. 18).
Anton Buttigieg iwaqqa' għaż-żuffjett lil waħda mara ħoxna li ironikament issemmiet Modesta:
Modesta ħoxna u smina qisha għoġla,
toħroġ skullata tippassiġġa spiss;
il-għoġla ma tistħix b'sidirha barra,
Modesta tistħi u tikxef nofsu biss.
L-istess jiġri fil-każ ta' Karlina li, bħal Modesta, ilbiesha ma joqgħodx sew:
Karlina ħoxna baqra żżomm il-laħam
ta' daharha bil-kurpett naqra marbut;
'mma l-laħam qawwi wisq, u joħroġ barra,
kif joħroġ il-kurrent barra l-ixtut.
("Karlina l-Ħoxna" [1965])
Fiż-żewġ eżempji ta' Buttigieg il-komiċità fid-dehra taż-żewġ nisa skomdi bi ħwejjiġhom żgħar għandha livell erotiku wkoll.
Modesta għandha sidirha nofsu mikxuf mhux biss għax hija goffa f'suritha imma l-aktar għax tilbes skullat.
Buttigieg juri lil Karlina bl-ilbies ta' taħt li minnu nnifsu huwa sinifikatur sesswali jekk mhux ukoll oġġett ta' fetix erotiku (Kunzle, 2004; Storr, 2002; Summers, 2001).
L-erotiżmu fiż-żewġ każi jidher ukoll permezz tal-metafora tal-baqra, annimal li l-istess bħall-barri għandu innuendo sesswali.
Filwaqt li l-ħxuna tirrendi liż-żewġ nisa bħala oġġett komiku jekk mhux ukoll redikolu, Buttigieg iħares lejhom b'ħarsa skopofelika.
Is-saqajn ħoxnin isawru xbieha kerha ħafna fil-poeżija ta' Mario.
F'"Fuq l-Irdum tal-Madliena" (1976) huwa jħares lejn il-"balavostri s-saqajn ħoxna tan-nisa" u f'"Wara Nofsinhar fil-Bajja" (1976) iħares lejn "il-pxiexen ħoxna tan-nisa" (v. 7).
Il-mixja ta' dawn is-saqajn tiġi deskritta bħala "tqila" kif jidher f'"Novena lil Van Gogh" (Azzopardi, 1976).
Diversi drabi l-warrani 'jidher' ikreh minħabba ċerti dettalji li jindikaw mhux biss il-kobor tiegħu iżda wkoll difetti fiżiċi marbutin ma' età u/jew kundizzjonijiet mediċi.
Hawnhekk, il-ħarsa xorta tibqa' waħda ta' żuffjett jew diżgust.
Mizzi juri kif il-warrani ta' Delina, minħabba li jxattar id-dublett, "jikxef il-vini varikużi" (v. 19).
F'"Palomba" Mario Azzopardi (1976) jħares lejn "il-mara ta' sormha vvinat" (v. 27).
Il-vini varikużi mhumiex biss koroh fid-dehra tagħhom iżda jissenjalaw kundizzonijiet mediċi li jistgħu jkunu serji ħafna u li eventwalment jafu jwasslu għall-mewt.
Kemm jekk it-ton huwa umoristiku, kemm jekk huwa ta' diżgust, il-mara ħoxna hija mara kerha.
Hemm dettalji oħrajn li jingħataw dawn in-nisa li mhumiex neċessarjament relatati mal-piż.
Id-deheb li jistrieħ fuq sider il-mara l-ħoxna ta' Mizzi jista' jintlibes minn nisa rqaq ukoll, iżda hawnhekk id-deheb, aktar milli simbolu ta' status ekonomiku, huwa sinjal ta' ħamallaġni, assoċjat ma' nies baxxi b'gosti vulgari jekk mhux ukoll prostituti.
Barra dan, Delina għandha difetti fiżiċi oħrajn li jiżguraw li l-ħarsa tal-qarrejja ma jkollha ebda simpatija: xaharha msebbel u mgħakkar, nifisha "fih l-inħir/ tar-riħ fil-katusi" (vv.
22-23) u timxi donnha "ors polari" (v. 24).
L-istess jagħmel Mario Azzopardi bin-nisa l-ħoxnin tiegħu.
"Karmni ta' Taħt il-Pont" hija poeżija oħra merfugħa mill-ġabra Demgħat tas-Silġ (1976); tittratta mara ħoxna oħra li minbarra l-guffaġni ta' suritha għandha difetti oħrajn li jkomplu jkerrhuha:
Karmni b'saqajn bħaċ-ċombini t'għawdex
Karmni ta' ħuġbejha folti u skuri
Karmni ħdejn il-pompa
bil-pajp tal-lastku marsus f'idha (vv.
Wiċċ Karmni għandu aktar minn karatteristika waħda li tirrendih ikrah: minbarra li huwa tond, huwa wkoll "żorr" u l-ħuġbejn minflok ma huma fformati delikatament jew imnittfa kif normalment jagħmlu n-nisa, huma "folti u skuri".
Dan huwa dettall importanti għaliex diversi studji juru li l-pil u x-xagħar jitqiesu bħala indikaturi tal-ġens.
Toerien, Wilkinson u Choi (2005: 399) jikkummentaw li t-tqaxxir, l-ittrimmjar jew t-tnittif tas-suf huwa ritwal antik u mifrux ma' nħawi diversi tad-dinja.
Huma jgħidu li hemm evidenza ta' "symbolic association between body hair – or its absence – and ideal gender."
Hemm ċerta maskulinità f'din il-mara ħoxna li tagħtiha dehra ikreh, kważi tandroġinizzaha.
Il-"pajp tal-lastku marsus f'idha" huwa simbolu falliku ovvju, li minbarra li jirredikola lil din il-mara jkompli jdellel is-sess tagħha.
Mis-snin sebgħin 'il quddiem l-akkademja femminista ħadet il-kwistjoni tal-obeżità b'serjetà kbira minħabba li rat rabta bejn id-diskors dwar il-ħxuna u d-dehra tal-mara f'sistema soċjali patrijarkali.
Mhux ta' b'xejn li Orbach ħarġet bid-dictum li "fat is a feminist issue" (1978), u warajha kien hemm sensiela twila ta' kitbiet minn naħiet differenti tal-ispektrum femminista li pproduċa korp akkademiku wiesa' ħafna f'dan ir-rigward (fost l-oħrajn Bordo, 1993; Chernin, 1981; Wolf, 1990).
Madankollu, studji aktar reċenti qegħdin jixħtu dubju fuq teoriji bħal dawn u qegħdin jipproponu l-ħsieb li d-diskors dwar il-ħxuna qiegħed jaffettwa wkoll lill-irġiel (Bell u McNaughton, 2007; Gilman, 2004; Monaghan, 2007).
L-istudji tal-maskulinità juru li anki l-irġiel huma kkonċernati bid-dehra ta' surithom minħabba li l-ħarsa m'għadhiex iffukata biss fuq il-forma femminili iżda anki fuq dik maskili: l-irġiel ukoll saru ġisem.
Minħabba f'hekk, kif jargumentaw Gill, Henwood u McLean (2005: 39), l-irġiel daħlu (jew iddaħħlu) fi proċess li fih qegħdin jiddefinixxu lilhom infushom permezz ta' dehrithom.
Anki l-ħarsa ta' diversi poeti rġiel se ddur lejn surithom iżda hemm differenzi sinifkanti fil-mod kif din ix-xbiha tidħol fil-viżjoni tal-qarrejja.
L-iktar differenza li tispikka hija li l-awtoxbieha ta' dawn il-kittieba hija nieqsa mill-karikatura, miż-żebliħ li jakkumpanjaw ix-xbihat ta' nisa ħoxnin li sabu rwieħhom l-oġġett tal-ħarsa tagħhom.
F'"Lil Ulied Uliedi" (1987) Achille Mizzi jħares lejn il-mera u b'diżgust jinnota li sar "paradoss bin-nuċċali;/ imżaqqaq,/ redikolu" (vv.
4-6) u minħabba f'hekk ixebbah lilu nnifsu ma' "xadin arbulat" (v. 7).
Anki Albert Marshall juri l-preokkupazzjoni bil-ħxuna tiegħu fil-poeżija "Għandi Binti" (1997):
li qiegħed neħxien bis-sigħat u kulħadd jgħidli
u s-simna tfakkarha agħmel id-dieta
f'koxxet il-madonna agħmel id-dieta
imlefilfa minigonna għax qed teħxien (vv.
Madankollu, kemm Mizzi kif ukoll Marshall jieħdu l-ħxuna tagħhom b'mod differenti minn kif tittieħed il-ħxuna ta' ħaddieħor billi jew igiddbuha jew jeħduha ħafif ħafif.
Wara li jħares lejn surtu mżaqqa – 'difett' serju tant li jirrendih "redikolu" – Mizzi ("Lil Ulied Uliedi") jagħti ħarsa aktar profonda lejn ir-rifless ta' ġismu fil-mera u jara dak li l-mera ma turix: il-virilità maskili li tisboq id-dehra difettuża.
Sakemm hemm il-virilità – kwalità kruċjali tal-maskulinità (Bordo, 1999; Cohan, 1997) – qajla jimporta li qiegħed irabbi l-piż:
bħal miraklu divin
li jfaqqas iċ-ċikli
jitbiegħdu fiż-żmien,
u jirradja
strateġija ta' ċrieki
jitwessgħu
f'għadira
ta' wisa' bla qies. (vv.
Il-ħxuna maskili mhijiex kwalità daqstant difettuża sakemm għad hemm is-setgħa sesswali, li, fuq kollox, tidher li tagħti lir-raġel irġulitu.
Minħabba li normalment il-ħxuna tintrabat mal-figura femminili (għalkemm dan il-punt jidher li qiegħed jiġi kkontestat mill-istudji tal-maskulinità) l-obeżità tista' thedded direttament l-identità maskili tar-raġel oħxon.
B'referenza għall-Pickwick Papers ta' Dickens, Gilman juri kif il-letteratura wkoll kienet responsabbli għall-ideoloġija li l-ħxuna tnaqqas l-irġulija ta' raġel: Joe, fix-xogħol ta' Dickens, għandu mixja redikola, għajnu tmur bih kontinwament, u l-impressjoni li wieħed jieħu malli jħares lejh hija tali li tirrendih stupidu.
Dawn, skont Gilman (2008: 48), huma l-karatteristiċi li joħolqu l-isterjotip tar-raġel l-oħxon: il-ħxuna "a sign of the impairment of one's intelligence and emotions" (46).
Mill-banda l-oħra, ir-referenza ta' Mizzi għall-virilità u l-importanza li jagħtiha tikxef il-preokkupazzjoni li tradizzjonalment kienet irreġistrata fil-ħsieb maskili.
Fl-istorja tal-ġisem maskili mill-Era Moderna sal-lum, Forth (2008: 101-103) juri kif fis-seklu dsatax il-mediċina kienet diġà qiegħda torbot l-obeżità mal-problemi tal-virilità, anzi jżid li sa mis-seklu ħmistax diġà kienu qegħdin jiġu ffurmati teoriji mediċi li jorbtu d-dieta mal-irġulija.
Dawn l-osservazzjonijiet jixħtu dawl fuq għala Mizzi jirreferi għall-potenza sesswali tiegħu immedjatament wara li jiddiżgusta ruħu bil-piż li rabba.
Il-kapaċità sesswali, li f'Mizzi hija dejjem interpretata bħala qawwa għall-prokreazzjoni li tagħmel lill-bniedem paragunabbli ma' Alla, tirrisolvi t-theddida temporanja għall-maskulinità tiegħu.
Dan li jagħmel Mizzi jfakkar fl-indirizz ta' Karmenu Vassallo lil tfajla li jistqarrilha mħabbtu minkejja li qatt ma raha u ma jafx min hi f'"Lit-Tfajla ta' Mħabbti" (1938).
Vassallo wkoll jammetti l-kruha fiżika tiegħu waqt li jkun pront jirreferi l-ħarsa ta' din it-tfajla (u tal-qarrejja) lejn il-ġmiel moħbi ġewwa fih, anki jekk dan huwa ta' natura differenti ħafna mill-ġmiel li qiegħed jalludi għalih Mizzi.
Il-logħob bir-rima, ir-referenzi għall-kliem tad-diska "Papa Don't Preach" ta' Madonna (1986), it-ton nebbiexi u s-sens doppju fl-allużjoni tiegħu għall-Madonna (il-figura reliġjuża u l-kantanta pop) inaqqsu s-serjetà tas-suġġett.
Terġa', ir-rabta tal-ħxuna tiegħu mal-figura femminili sservi biex il-ħarsa tiġi ddevjata għas-saqajn mikxufin ta' waħda mara (ta' Madonna jew tal-Madonna) u b'hekk jiġi skansat il-ġudizzju tal-qarrejja.
Wieħed ma jistax ma jinnutax ukoll kif id-diżgust bil-ħxuna tal-poeta raġel jinbidel f'ħarsa fallika malli Marshall jerotiċizza x-xbieha li magħha qiegħda tissawwar is-similitudni b'żaqqu.
Ħsejjes, irwejjaħ, likwidi u materjal tal-ġisem
Il-proċessi fiżiċi li jipproduċu ċerti ħsejjes u likwidi jsibu rwieħhom fil-poeżija wkoll.
Ħafna drabi dawn il-proċessi jnisslu mistħija u jqanqlu reazzjoni ta' daħq.
Proprju għal dawn iż-żewġ reazzjonijiet dawn il-ħsejjes u likwidi jintużaw għall-attivitajiet oxxeni li l-bnedmin jagħmlu b'intenzjonijiet vjolenti (rabja jew provokazzjoni) jew divertenti (inkluża s-satira).
Għaldaqstant l-oxxenità hija marbuta mal-mistħija daqskemm hija l-oppost tagħha.
Il-ħsejjes u l-likwidi korporali li joqogħdu tajjeb għall-oxxenità huma dawk marbutin mal-ġenitali, mal-movimenti tal-imsaren u mal-proċessi emetiċi.
Filwaqt li l-ħsejjes kollha ta' dan it-tip jitqiesu diżgustanti (u allura jqajmu skumdità u komiċità), il-likwidi tal-ġisem jitqiesu b'modi differenti u allura jvarjaw fil-messaġġi li jintużaw biex jgħaddu.
Ironikament, il-materjal prodott mill-ġisem, partikolarment l-ippurgar, huwa intimament marbut ma' sistemi soċjali u kulturali kif ukoll mal-modi li jagħtu tifsira lis-soċjetà (W. Miller, 1997: 8).
Kif juru kittieba diversi bħal Laporte (2002 [1978]) u Sennett (2002 [1994]), l-istorja tal-materjal prodott mill-ġisem u l-immaniġġar tiegħu tixħet dawl importanti fuq l-istorja taċ-ċiviltà.
Dawn iż-żewġ kummentaturi jitħaddtu dwar storja, żvilupp soċjali fit-trattament tal-materjal li l-ġisem jipproduċi.
Barra minn dan hemm ukoll rabta bejn l-istorja tal-ħmieġ u l-istorja tal-mediċina.
Fil-kitbiet tagħhom josservaw li l-ħmieġ fiżiku ma kienx dejjem meqjus bħala ħmieġ, anzi ċerti likwidi, bħall-awrina, kienu jitqiesu bħala medikament tajbin biex jitfejqu diversi mardiet.
Dan jispjega għala hemm modi differenti kif il-bnedmin iħarsu lejn dawn il-fluwidi differenti.
Il-bass u t-tifwiq, meqjusin bħala ħsejjes imbarazzanti u diżgustanti, jintużaw fil-poeżija satirika bil-mottiv li jirredikolaw l-oġġett ittrattat.
Ir-raħħala fil-poeżija "Fuq l-Irdum tal-Madliena" (1976) jingħataw dehra grotteska malli Mario Azzopardi jesponi l-imġiba diżgustanti tagħhom:
imbagħad jibdew il-marċ u b'leblieba tal-imġienen
bdew jogħlew idoqqu jitfewqu w ibossu (vv.
Ir-ritratt li Azzopardi jieħu ta' dawn ir-raħlin jurihom bħala ġgajta primittiva li tfakkar ħafna fil-mod kif il-bdiewa kienu jintwerew fil-letteratura u l-arti medjevali (Eco, 2007: 137).
Dan il-primittiviżmu jirrendi lil dawn it-talin redikoli, grotteski, jekk mhux ukoll mentalment defiċjenti.
Azzopardi juża dawn ix-xbihat fis-satira tiegħu tal-poplu Malti, kif jagħmel ukoll Buttigieg f'"Il-Maltin" (1965):
Dranaġġi għandhom tnejn, wieħed jisbokka
lil hemm minn Wied Għammieq ġo wiċċ l-irjieħ;
l-ieħor jisbokka 'l bgħid, id-dinja l-oħra,
ġol-Wied tal-Purgatorju f'wiċċ l-erwieħ.
Il-ħsejjes u l-irwejjaħ li joħorġu mill-warrani jintużaw biss biex jirredikolaw, kif jiġri fil-poeżija "Nikola" tal-istess Buttigieg:
Kulħadd fil-knisja minn ma' ħdejh qed jitlaq,
u saret roqgħa vojt madwar Nikola;
"X'ġara?" kulħadd jistaqsi waqt il-priedka:
l-imbierek ta' Nikol kiel il-fażola!
Il-warrani huwa dik il-parti tal-ġisem li hija assoċjata ma' dak li huwa l-aktar diżgustanti.
Dan mhuwiex dovut biss għall-ħsejjes u l-irwejjaħ u l-materjal, imma anki meta dan jittieħed bħala żona erotika.
Il-penetrazzjoni anali tindika sottomissjoni jew, fil-każ maskili, omosesswalità passiva li tiddiżappunta l-prinċipji dominanti tal-maskulinità.
It-testi poetiċi li fihom jissemma l-ippurgar juru d-diżgust b'dan il-materjal u, kuntarju għall-irjieħ anali, ma jintużawx b'divertiment.
Għalhekk Mario Azzopardi, fi "Blalen tal-Kristall" (1976), joħloq disfemiżmu kbir meta juri x-xbieha tal-fjuri ħerġin mill-ħmieġ:
blalen tal-kristall fil-kikkra
igħawmu tifkiriet tfuliti
il-qsari sofor mill-galleriji
jittawlu fuq tfal nexfin
bi snienhom maqlugħin
f'xalata twila wara l-karru tal-mejtin
ideffsu l-qarsu fl-ippurgar taż-żwiemel (vv.
Ix-xena ta' tfal koroh idaħħlu l-fjuri fil-ħmieġ taż-żwiemel bilfors li tqajjem sensazzjoni ta' diżgust fil-qarrejja.
Id-diżgust jikber meta s-sensazzjoni ta' kruha li l-materjal joħloq ikun kontrappuntat mas-sabiħ, bħalma jagħmel Albert Marshall f'"L'Air de L'Eau" (1971):
qed ngħix
biex niddejjaq inħobb
u biex inħobb id-diqa
biex nidgħi sabiħ
u nsebbaħ id-dagħa
biex nirriga l-pitazzi pulit
u npinġi l-poeżija bejn ir-rigi
biex nifni s-sentiment matern / patern
sakemm il-forom tal-mara l'għaġint
ipastruli lil uliedi minn qiegħ ġufhom
biex jifnu lili mbagħad
biex b'rasek ġo ħobbi
inżur l-irkejjen imbiegħda t'universna
u b'idi f'idek naħra jinten u fil-beraħ
biex il-kelba li se nrabbu s-sena d-dieħla
ngħammarha ma' kull qamar kwinta
u nqassam li tferra' lill-foqra
demm it-tqala ngħalluh biex bih inbaħbħu għajnejn
il-borgeżija tagħna (vv.
L-esperjenza ta' mħabba, li ħafna drabi titqies bħala esperjenza sabiħa, tiġi rvinata b'sensiela ta' ossimori, paradossi u x-xbieha ta' stmerrija tal-ippurgar.
L-istess jagħmel fil-poeżija "Għandi Binti" (1997) li fiha lil bintu Marshall jagħtiha xbieha tiegħu, ritratt ta' raġel bil-"ħara-jċarċar-dijareja-ta'-twerwir ma' saqajn" (v. 49) huwa u jżomm id nannuha, bit-tnejn flimkien imxebbhin ma' "karru trijonfali" (v. 51).
Mario Azzopardi jagħmel l-istess ħaġa meta jiddeskrivi l-ġmiel tal-mara li jħobb bil-ħsejjes u l-irwejjaħ diżgustanti tal-mard fil-poeżija "Kemm Hi Wiesgħa Din ix-Xtajta?" (1976):
f'xufftejk l-enimmi tal-ġjokonda:
il-ħoss ta' missieri jaqla' l-bili tas-sigaretti
l-irwejjaħ tal-klinika fejn kienet teħodni nittaqqab ommi
il-ħoss tad-dubbien ifaqqa' mifqugħ mal-ħġieġ tat-tieqa
meta kont nogħxa narah imut
ġwenħajh kurċifiss
iżda arak issa:
ġismek sabiħ inkesa b'ramel iswed (vv.
Il-missier itella' l-katarru – ħoss u materjal diżgustanti anki għaliex jindika mard – kif ukoll id-dehra tad-dubbien – insett tassew mistmerr – jinfaqa' mejjet mal-ħġieġ tal-klinika joffru kuntrast qawwi mat-tbissima spiritwali, daqskemm misterjuża, tal-Gioconda.
Sadattant, il-poeta tifel jimmeravilja ruħu, jieħu gost, bid-dehra diżgustanti tad-dubbien jinfaqa' u jmut.
Dawn l-eżempji mhux biss jillustraw l-argument li l-ħmieġ uman (u mhux uman) huwa oġġett ta' stmerrija u diżgust, imma jużaw il-ħmieġ fi kwadru li jinkludi oġġetti oħrajn koroh u mistmerra.
Ikun f'waqtu f'dan l-istadju li ssir referenza għax-xogħol seminali ta' Julia Kristeva dwar l-abbjett.
F'Powers of Horror (1982) Kristeva tikteb li l-iżvilupp tal-innifsi jseħħ fi stadju prekonċettwali u pre-Edipiku (u għaldaqstant tpoġġi dan l-istadju tal-iżvilupp tal-bniedem f'mument iktar bikri f'ħajtu milli poġġieh Lacan, kif intwera fit-tieni kapitlu).
Dan iseħħ billi t-tarbija tibda twarrab u tistmerr dak li m'huwiex parti minnha.
Kristeva targumenta li dan jiġri qabel ma t-tarbija tidħol fil-parametri tal-lingwa – tas-simboliku u l-paternali.
F'dan il-proċess Kristeva (1996: 118) – li ssejjaħ 'l-abbjett bħala "an extremely strong feeling that is at once somatic and symbolic" – tara tliet livelli tal-abbjett.
L-ewwel, stmerrija għal ċertu ikel u l-inkorporazzjoni tiegħu; it-tieni, stmerrija għall-ħmieġ tal-ġisem u għall-katavri; it-tielet, stmerrija għad-differenza sesswali.
Meta tiddiskuti t-tieni kategorija, Kristeva tikteb li l-abbjett huwa maħmuġ, kontaminanti u skartat.
Iżda l-punt l-aktar kontroversjali fit-teorija Kristevjana huwa l-klassifikazzjoni duwalistika li ssir bejn dawk il-fluwidi li jniġġsu u l-oħrajn li għalkemm huma parti mill-abbjett ma jniġġsux.
Fost il-fluwidi li jaqgħu fit-tieni kategorija Kristeva (1982: 71) ssemmi d-dmugħ u l-isperma, filwaqt li l-ekskreta u d-demm menstruwali u dak tal-ħlas jaqgħu taħt l-ewwel klassi.
Id-differenzazzjoni bejn l-isperma (il-fluwidu maskili) u d-demm menstruwali (il-fluwidu femminili) issir minn kittieba oħrajn li mhumiex neċessarjament ġejjin mill-kamp femminista.
Kuntrarju għal Kristeva, W. Miller (1997: 103) huwa tal-idea li anki l-isperma hija fluwidu meqjus kontaminabbli, b'kuntrast mal-awrina li, x'aktarx minħabba tradizzjoni antika li saħqet fuq is-setgħat mediċi ta' dan il-fluwidu, ma titqiesx bħala materjal imniġġes.
Huwa jgħid ukoll li l-isperma toħloq sensazzjoni ta' diżgust aktar fir-raġel milli fil-mara, mhux biss għax tgħaddi mill-istess organu li minnu tgħaddi l-awrina iżda minħabba li hija assoċjata mat-tmiem tal-gost sesswali u anki tnaqqas id-dinjità tar-raġel.
Madankollu hija l-vaġina li tidher l-aktar ikkontaminata, għar-raġuni li filwaqt li l-pene 'jarmi' dan il-fluwidu kkontaminat, il-vaġina tirċevih ġo fiha u żżommu (103-104).
L-osservazzjonijiet fuq id-demm menstruwali donnhom huma diwi ta' xi kitbiet sagri meħudin mir-reliġjonijiet monoteistiċi.
Il-ktieb tal-Levitiku huwa ċar fl-asserzjoni li d-demm tax-xahar tal-mara huwa mniġġes, tant li kull kuntatt miegħu iħammeġ (Lev 15: 19-30).
Il-Koran (2,222) ukoll iqis mara bix-xahar bħala mniġġsa u jamar lir-raġel biex ma jersaqx lejha qabel ma din tindaf wara tmiem it-tnixxija.
Martin (1997 [1987]: 29) hija tal-idea li dawn l-ideat huma marbutin mal-kunċett tad-demm menstruwali bħala sinjal ta' falliment fil-fekondazzjoni; huwa demm 'moħli', li ħareġ għax in-natura femminili ma rnexxilhiex tiffekonda.
It-teorija ta' Kristeva tixħet dawl fuq il-poeżija tad-diżgust, għalkemm jidher li l-klassifikazzjoni tagħha tal-fluwidi tal-ġisem mhux bilfors issib korrispondenza mal-poeti Maltin.
Id-demm tax-xahar tal-mara mhux dejjem jitqies bħala diżgustanti mill-poeti, anzi, hemm drabi meta dan jitqies bħala sinifikatur femminili, fis-sens li jagħti l-femminilità lill-mara.
F'"Ħalaqni Mara" (1997) Albert Marshall iniżżel il-kwalitajiet kollha – inklużi dawk meqjusin koroh – li jidentifikaw il-femminili, fosthom id-demm tax-xahar:
alla blata ma ħalaqnix
ħalaqni mara
ħalaq fija x-xitel tal-ġilju tal-widien
ħalaqni nara d-demm ma' kull logħba li jilgħab il-qamar
ħalaq fija l-ħofor tal-għerien
li minnhom inixxu nixxigħat ta' ħalib sħun
u dmugħ ta' passjoni għar-raġel li nħobb
u ninten u nfuħ
u nobgħod u nħobb
u nibki u nidħak
għax alla
blata ma ħalaqnix
dal-lejl minn ġuf il-mewt ta' żewġi
u minn mal-weraq niedi
se nixrob saħħa ġdida
sa ma nisker is-sakra tan-nida
u noħlom fil-ġejjieni
u nfassal il-jum hieni
ta' mara-omm ...
alla blata ma ħalaqnix
ħalaqni mara
ħalaq fija x-xitel tal-ġilju tal-widien
ħalaq fija l-ħofor tal-għerien
u ninten u nfuħ
u nobgħod u nħobb
u nibki u nidħak
għax Alla
blata ma ħalaqnix … (vv.
Il-poeżija tista' titqies bħala rendikont bijoloġiku tal-mara: il-fertilità, l-espressjoni somatika ta' emozzjonijiet kbar, ir-riħa tfuħ ta' ġisem lest għas-sess u l-intiena assoċjata l-aktar mal-partijiet sesswali tagħha, kif wkoll id-demm tax-xahar li jinkorpora fih dawn in-naħat opposti tal-ġisem femminili.
Il-mara ma tistmerrx it-tisfija tagħha, għalkemm irid jiġi kkunsidrat li l-poeżija hija miktuba minn raġel.
Id-demm tax-xahar għandu poter femminili, dak li jikkuntrasta mal-"mewt" ta' ġuf żewġha.
F'"Neo-Kristjan" (1971) Marshall saħansitra jiċċelebra d-demm tax-xahar tal-mara, flimkien mas-setgħa tagħha li tiled, u juża dawn iż-żewġ fatturi bħala kwalitajiet sbieħ li għandha l-femminilità:
imbierka fil-ħsieb u fil-ħolm fil-bewsa
kiesħa fil-bewsa sħuna fil-bewsa fietla
fil-bewsa fit-telfa fix-xewqa fi ħwejġek
ġovann tkun imberka imbierka fit-tqala
fid-dmija ta' kull xahar u fid-dmija
tat-twelid fl-uġigħ mat-tarbija (vv.
Drabi oħrajn id-demm tax-xahar jitqies bħala d-demm tal-misteru.
It-tisfija tal-mara tintwera ssaħħaħ il-kwalità misterjuża li l-poeti rġiel, bħala regola ġenerali, jaraw fil-mara.
Dan huwa li Achille Mizzi qiegħed jissuġġerixxi bix-xbubija ta' bintu:
inżoqqok u nlaqqmek
biex tonfoħ xbubitek fi djulek
u mara mimlija misteru
("Lil Binti Tarbija" [1980] vv.
It-trijanglu qamar-demm-mara li Mizzi jiddisinja f'"Sonnambula" (1980) iservi biex jissaħħaħ dan l-istess prinċipju.
Il-qamar mhux biss huwa metafora tal-misteru imma huwa r-ritmu tax-xahar tal-mara:
Fl-iljieli qamrija tqumli
bħal imsella xxellel id-dalma,
fuq qaddek toħlom,
bħal kobra li ttiegħem
il-flawt tal-misteru ta' dejjem.
Liema sejħa ġġiegħlek tqum maħsuda
titbergħen
mal-allat ta' żgħożitek?
U x'tislita mifxula hi din
mal-iħirsa ta' demmek
riħa ta' ward u tabakk? (vv.
Il-misteru assoċjat maċ-ċiklu tal-mara jikber meta dan jintrabat mal-attività sesswali tagħha.
Hekk ngħidu aħna "Djalettika" ta' Mario Azzopardi (1976) turi lill-mara li waslet biex tibda x-xahar tagħha bħala aljena li r-raġel ma jistax jifhem:
ħadd ma jaf x'joħolmu dan-nisa
lejlet iċ-ċiklu tad-demm
meta ċ-ċaċċis tal-franka jinbeżaq
fuq l-imħadda (vv.
Id-diżgust bid-demm tax-xahar li titkellem fuqu Kristeva jidher sew f'xogħlijiet oħrajn ta' Azzopardi.
"Żirkon" (1976) tesklama:
iżda issa l-ħuġġieġa battiet sewwa
ġisimha bjad u tkemmxu j'omm
kif tkemmxu subgħajk mal-ħasla għajjiena
ta' lożor kbar imċappsin bil-pubertà
ta' wliedek bniet (vv.
"Reviżjoni Poetika" (1994) tħares lejn id-demm tax-xahar bħala fdal li mara falluta żżomm, anki jekk dan huwa l-uniku sinjal tal-femminilità tagħha li baqgħalha wara li l-aspirazzjonijiet għal relazzjoni ta' mħabba jisfumaw fix-xejn: "baqgħalha biss id-demm ta' kull xahar/u dalwaqt jieqaf" (vv.
Id-demm li jibqa' jiġi fix-xahar huwa tfakkira ta' falliment fi mħabba li ssarrfet f'xejn: mill-femminilità kollha tagħha din il-mara baqgħalha dak li fid-diskors ta' kuljum jitqies bħala "l-marda tan-nisa".
Azzopardi juża r-ritwal Ġudajku, propost fost l-oħrajn fil-ktieb tal-Levitiku, għall-ħasil mit-tniġġis tax-xahar fil-poeżija "Jom Kippur" (1979), fejn wara li l-mara tieqaf mit-tnixxija tagħha "inqaflet għas-sebat ijiem tal-ward"; kif tamar il-liġi Ġudajka, "b'idejha ma taqbadx u la xtieli/'qas lewż morr biex ma ddennisx" (vv.
Huma diversi n-nisa fil-poeżiji ta' Azzopardi li jimirdu b'mard assoċjat mal-partijiet sesswali tagħhom.
Filwaqt li ebda marda ma tidher f'dawl pożittiv, il-mard 'tan-nisa' jidher imdemmi jekk mhux ukoll fatali.
Azzopardi jitkellem fuq korrimenti ("Varjazzjoni għall-Ballata tar-Raġel ta' Mananni" [1976]), xiri ta' trabi ħandikappati ("Jom Kippur" [1979]), mastektomija ("Selma Kronfli" [1976]; "Tao Te Ching" [1979]), tqala diffiċli ("Caapu-Maar-iu" [1971]), kif ukoll mard tal-utru ("Is-Sajjieda tal-Barrakki" [1976]).
Aktar 'il quddiem nittrattaw il-ġisem marid bħala ġisem ikrah li jqanqal ħasra jew stmerrija jekk mhux ukoll biża'; f'dan l-istadju tajjeb li jiġi osservat li l-mara ma tidhirx dejjem b'ġisimha sabiħ jew seduċenti – hemm ix-xbihat koroh tagħha li, ħafna drabi jiġu aċċentwati bid-demm li joħroġilha, kemm id-demm tax-xahar u kemm id-demm tal-mard.
Anton Buttigieg ukoll jitkellem fuq demm ix-xahar b'diżgust, anki jekk it-ton tiegħu huwa umoristiku.
Kuntrarju għal Achille Mizzi, li jħares lejn il-qamar bħala simbolu doppju tax-xahar tal-mara u tal-misteru tagħha, fil-poeżija "Lill-Qamar" Buttigieg (1965) jirredikola l-bijoloġija femminili:
Ja Qamar fis-smewwiet, ħajjet il-mara
mindu ssir xebba tkun marbuta miegħek;
u bħalek dejjem tbiddel, u ġo qalbha
dejjem hemm raġel bħal ma hemm ġo tiegħek.
Fil-poeżija ta' Buttigieg la l-qamar wisq anqas il-mara m'huma misterjużi.
Id-demm tax-xahar jagħti identità femminili lill-mara imma jitqies bħala piż jekk mhux ukoll xkiel ("marbuta miegħek").
Buttigieg la juri simpatija u lanqas ġibda lejn l-istess bijoloġija li poeti oħrajn żammew b'misteru.
Poeżija li nkitbet bit-tir li tiddiżgusta hija "Riħet it-Tamar" (1997) ta' Albert Marshall.
Din tittratta fuq ċertu Willie ta' Anni u l-irwejjaħ moqżieża li ġismu jrejjaħ.
Tittratta wkoll l-istorja tal-pubertà tal-poeta: il-perjodu tal-adoloxxenza tiegħu jitniġġes bl-irwejjaħ li Willie jġorr waqt li jabbuża mill-poeta-tfajjel.
It-tifkira tal-adoloxxenza tal-kittieb hija mmarkata "b'riħet is-sallur" (v. 4), b'riħet id-demm tax-xahar tat-tifla ta' Willie li titħallat ma' dik "tas-slopp tal-bewl [...] taħt is-sodda l-kbira" (v. 8), bir-riħa tal-ilma tax-xita li jgħarraq id-dar fejn għex it-tfajjel, ir-riħa "tar-reġettar" ta' ommu kull filgħodu fil-bidu ta' tqala ġdida, ta' nisa maħmuġin jinħaslu.
Ir-riħa tal-menstruwazzjoni ta' bint Willie hija waħda mill-irwejjaħ diżgustanti u tajjeb li jiġi osservat li hawnhekk id-demm tax-xahar huwa mistmerr, b'kuntrast ma' kif dan jintwera f'"Neo-Kristjan" li ġiet ittrattata aktar 'il fuq.
Mhumiex biss dawn l-irwejjaħ li jiddiżgustaw lill-qarrejja, imma wkoll id-dehra tat-tiċpis tar-remettar, l-omm titqandel minn dan Willie ħalli tkun tista' tirremetti aktar.
Hemm ukoll l-istess tendenzi pedofeliċi ta' dan il-karattru partikolari ħafna, li jabbuża mill-poeta u minn tfajla ħandikappata li jkomplu jiddiżgustaw lill-qarrejja.
"Riħet it-Tamar" issir katalgu ta' stmerrijiet differenti li huma marbutin mal-bijoloġija tal-ġisem, mal-fluwidi u l-materjal li l-ġisem jipproduċi u li tant jiddisgustaw lill-istess bniedem li jipproduċihom.
Iżda l-ikbar kruha tal-poeżija tidher fil-ġibda omosesswali li l-poeta jistqarr għal dan Willie mimli ħmieġ.
Willie ta' Anni jippersonifika l-kruha, u l-ġibda sesswali li l-poeta jħoss lejh hija definita mill-poeta nnifsu bħala perversità:
ejja ninħabbu omosesswalment
fin-niqa tarja vaġina tal-imgħoddi
u bejn kull nifs u ieħor
niskunġraw ir-riħa l-ġdida ta' ġismi
u b'rieħtek infasslu l-pervert
biex jiġi lilna biss (vv.
Din il-ġibda tfakkar fil-ġibda għall-kruha li ssemmiet aktar qabel, dik li Eco josserva b'mod partikolari fil-poeżija Dekadentista.
Hemm ċertu gost f'Marshall huwa u jelenka l-irwejjaħ u d-dehriet diżgustanti fil-poeżija tiegħu, u dan il-gost ikompli juri l-qawwa seduċenti li l-ikrah għandu fuq il-bniedem.
Il-poeżija ta' Marshall (kif ukoll ta' Mario Azzopardi) tikkorrispondi ma' tendenza li kkaratterizzat diversi artisti tal-viżwal, speċjalment fotografi, bħal Andres Serrano u Rineke Dijkstra fost ħafna oħrajn.
Il-karatteristika ewlenija ta' dawn l-artisti hija d-disturb, it-tkissir tat-tabù fil-wiri ta' iġsma diżgustanti li jikkuntrastaw b'mod evidenti ħafna mal-korposfera kif ippreżentata mill-media dominanti.
Serrano, b'mod partikolari, ixellef għal kollox l-estetika tal-ġisem, jippreżenta l-ġisem fil-forom koroh (daqskemm realistiċi) tiegħu, bl-użu ta' forom li jiskomodaw l-għajn, kif ukoll bil-fluwidi tal-ġisem.
Hekk ngħidu aħna x-xogħol tiegħu tal-1994 "Budapest" (Fig. 7) jiddiżgusta lin-nies li huma aktar imdorrijin jaraw il-mudelli fuq ir-rivisti u l-istazzjonijiet televiżivi, nisa sbieħ u żgħażagħ jesponu ġisem 'perfett'.
Is-serje Immersions u Bodily Fluids (1985-1990) jippreżentaw xbihat maħdumin bil-fluwidi tal-ġisem bħall-awrina, l-isperma u d-demm.
L-artist Ukren Boris Mikhailov, bħal Serrano, juri xbihat li jwaħħxu, li huma moħbija mill-għajn li għax hija ddominata minn prekunċetti estetiċi awtorevoli jinsew il-kwalitajiet koroh tal-ġisem.
Fis-serje tiegħu Case History (1999) Mikhailov juri xeni diżgustanti tan-nies komuni fl-istrata soċjali l-aktar baxxa Ukrena wara d-diżintegrazzjoni tal-Unjoni Sovjetika (Fig. 8).
Ix-xogħlijiet ta' dawn l-artisti u ta' oħrajn tal-istess qatgħa, l-istess bħal Marshall u Azzopardi, iħarsu lejn il-kruha bħala element essenzjali tal-korporjetà.
Din l-attitudni lejn il-ġisem titlob lill-qarrejja biex jinsew dawk in-nozzjonijiet dwar il-korp uman li kontinwament huma mitmugħin.
Bonnet (2007: 59) issejjaħ ix-xogħol ta' Serrano u ta' artisti simili bħala "riawtentifikazzjoni" tal-ġisem.
Naturalment trid issir distinzjoni bejn riawtentifikazzjoni, jiġifieri xogħol li juri anki d-dettalji l-anqas affaxxinanti tal-korp uman, u s-seduzzjoni b'dak li huwa ikrah u diżgustanti.
Il-ġisem difettuż
Mhuwiex biżżejjed li r-ritratti ta' Mikhailov (Fig 8) jitqiesu 'koroh' għax in-nies li jidhru fihom mhumiex sbieħ, iżda dawn l-iġsma li huwa jiffoka l-lenti tiegħu fuqhom huma difettużi: sfigurati, maħmuġin, deformati, fuq kollox marradija.
L-interess fl-iġsma difettużi għandu storja twila ħafna.
Diġà Aristotli fil-Generatione Animalium (1992) jiddiskuti l-provenjenza ta' dawk l-iġsma li kienu jissejħu mostri: iġsma deformati li għalkemm huma organiċi għandhom sura li tmur lilhinn minn dak li huwa naturali, huma anormali, bħalma huma tewmin sijamiżi, uċuħ b'għajn waħda, iġsma b'aktar minn żewġ dirgħajn jew riġlejn u deformitajiet bħal dawn, skerzi tan-natura.
Wieħed jista' jgħid li dan l-interess fil-mostru ma waqaf qatt u jinstab f'oqsma differenti bħall-mitoloġija, ħrejjef, leġġendi, kultura orali, letteratura, arti plastika, ċinema u anki logħob diġitali.
Il-mitoloġija u l-leġġendi mimlijin b'iġsma strambi bħal ġganti b'għajn waħda, kreaturi nofshom irġiel u nofshom żwiemel, irġiel b'ras ta' barri, kreaturi marini fil-forma ta' nisa b'denb ta' ħut u deformitajiet bħal dawn.
L-istess il-leġġendi mimlijin figuri tal-waħx bħal katavri li jqumu biex jixorbu d-dmija, nies li jinbidlu fi lpup kull qamar kwinta, u nisa xjuħ u koroh li joħorġu bil-lejl itiru fuq l-ixkupi.
Il-letteratura, antika u moderna, ma baqgħetx lura milli toħloq il-mostri tagħha, b'persunaġġi li eventwlament kellhom jispiraw ħafna xogħol ċinematografiku li jvarjaw minn Frankestein ta' Mary Shelley, sa rġiel u nisa li jinbidlu f'annimali bħalma jiġri lil Gregor Samsa fil-'Metamorfosi' ta' Kafka u karattri oħrajn bħal Batman, Spiderman u Catwoman.
Huwa jagħmel differenza bejn iġsma ħandikappati u l-mostri.
Il-ġisem mostruż huwa dak li "comes up against, overturns, or disturbs civil, canon, or religious law" (63).
Filwaqt li verament il-figura ħandikappata ma tikkonformax mal-morfoloġija tan-natura, il-liġi żżomm lill-ħandikappat fi ħdanha, filwaqt li l-mostru m'għandux postu fil-liġi lanqas għaliex l-irregolarità tiegħu tixħet dubju fuq il-liġi u tinkapaċitaha (64).
Margrit Shildrick (2002: 10) tagħti definizzjoni ħafna usa' tal-mostru.
Hija tara erba' karatteristiċi li jsawru l-mostrożità: korporjetà ibrida li mhijiex naturali; pożizzjoni li mhijiex barra min-natura iżda fl-istess waqt tisfida l-korporjetà normali li toqgħod fuq nozzjonijiet bħal singularità u unità; kwalità li tiddistabbilizza n-narrattivi l-kbar bħalma hija l-bijoloġija.
Għaldaqstant, mas-sensiela twila ta' iġsma mostrużi wieħed jista' jinkludi s-cyborg u l-iġsma li jużaw mezzi artifiċjali bħalma huma dirgħajn, riġlejn u partijiet oħra prostetiċi.
Għal Shildrick il-ġisem ħandikappat ukoll joffri theddida lin-normi aċċettati.
Il-mostru jeċċedi dak li huwa normattiv, li kontinwament jhedded il-kwalitajiet u r-rekwiżiti tas-soċjetà (29).
Minkejja dan, kif turi l-istorja antika tal-mostrożità, il-kruha u l-waħx tal-figuri deformati u abnormali, mhux biss jimbuttaw lill-għajn iżda, paradossalment, jiġbduha.
Kif tiftaħ l-istudju tagħha Shildrick:
Xhieda ta' dan huma l-volumi sħaħ ta' trattati mediċi, filosofiċi u reliġjużi (u taħlita ta' dan kollu) li nkitbu matul is-sekli; kotba popolari (imsejħa 'kotba tal-għeġubijiet'); il-famużi 'spettakli tal-iskerzi' li kienu (u għadhom) isiru bħala parti miċ-ċirkli, fieri jew karnivali; arti viżiva li ħarset b'kurżità kbira u esponiet figuri mostrużi mingħajr xi għan mediku jew akkademiku; kif ukoll letteratura li mxiet l-istess mixja lejn l-abbjett.
Dan jinkludi l-letteratura lokali li fiha hemm katalgi sħaħ ta' iġsma 'strambi', deformati, oħrajn bi mġiba li hija suspettuża, li għandha bżonn titranġa.
L-"uċuħ karnivaleski", ix-"xjaten b'sieq waħda", il-"ħluq b'sinna waħda", u n-"nani jitmattru" huma fost ix-xbihat li Joe Friggieri juża biex jiddefinixxi dak li jmur lilhinn mill-identità tiegħu fil-poeżija "Il-Jien u Lilhinn Minnu" (1991, vv.
Mario Azzopardi juża ħafna xbihat ta' nies b'mankamenti, uħud serji, li jevokaw kruha u waħx.
L-irġiel raħlin fil-poeżija "Fuq l-Irdum tal-Madliena" (1976) għandhom "sitt iswaba' f'kull riġel" u jnemmsu lin-nisa barranin "bil-ġenitali mkemmxa f'idejhom" (vv.
Fi "F'Dar-Raġel b'Sieq Waħda" (1979), ir-raġel jixtieq iħoll il-faxex ħalli jkebbes il-pipa u joqgħod iħares "lejn is-sieq li tonqsu" (v. 5).
L-imħabba li tweġġa' wkoll tħalli effett devastanti, għallanqas fil-livell metaforiku, fuq il-ġisem.
"Dwett" (1984) u "Il-Verdett" (1994) juru l-mara mweġġgħa bil-falliment tal-imħabba b'ġisem deformat: l-uġigħ donnu jħalli effett psikosomatiku.
Imbagħad hemm il-poeżija "L-Għabex tat-Tliet Nisa" (1979) li tlaqqagħna ma' bejjiegħ tal-faħam li għandu "mara ċonga" (v. 30).
F'din il-poeżija jidher ukoll "tfajjel werċ" li
[...] staħba biex jilgħab
bi skudella tal-fuħħar
f'nofsinhar pixxa ġol-borma
u mbagħad mela l-bwiet biż-żrar … (vv.
Dan it-tifel huwa wieħed minn sensiela ta' tfal li jidhru b'mankamenti.
Azzopardi jippreżenta numru ta' tfal deformati li jkomplu jkerrhu r-ritratti mill-ħajja li jesponi.
F'"Varjazzjoni għall-Ballata tar-Raġel ta' Mananni" (1976) minbarra li tidher mara kerha waħx "twelled bla majjistra" (v. 13) jidhru wkoll sitt itfal, fosthom "tifla werċa" (v. 10) jassistu għall-kojtu ta' missierhom u ommhom fuq sodda "bil-molol iżaqżqu" (v. 31).
F'"Paesaġġ 2" (1976) hemm "seba' subien mongoli" imissu "s-suf ta' bejn saqajhom" waqt li jibku biex "ommhom taħsilhom" (vv.
"Jom Kippur" (1979) turi mara moribonda "thewden/tarbija mmankata taħt siġra tal-luq" (vv.
Dawn in-nies mhux biss għandhom mankament jew deformità imma anki mġibthom hija suspettuża għax tixhed ċertu livell ta' abnormalità.
Ħafna drabi t-tfal huma involuti f'din l-imġiba stramba, bħalma deher fix-xogħol ta' Albert Marshall meta jiftakar fi tfulitu ma' Willie ta' Anni, u f'xogħlijiet oħrajn li ġew ittrattati qabel.
Anki dan il-faxxinu morbuż bit-tfal deformati jsib l-eku tiegħu fl-arti viżiva ta' tmiem is-seklu għoxrin.
X'aktarx li l-aktar eżempju ċelebri ta' din l-ambivalenza ta' stmerrija u seduzzjoni jidher fix-xogħol tal-fotografu Karl Grimes, fis-serje tiegħu Still Life li tpoġġi għall-wiri ritratti ta' daqs kbir ħafna ta' vażetti mimlija bil-formalina li fihom hemm katavri ta' trabi b'malformazzjonijiet konġenitali orribbli.
Hemm punt ieħor interessanti fix-xbihat mostrużi osservati f'dawn il-poeżiji: tneħħi għad-deformitajiet metaforiċi, bħal dawk fil-poeżija ta' Joe Friggieri u fi "Dwett" u "Il-Verdett" ta' Mario Azzopardi, is-suġġetti deformati huma assoċjati ma' grupp partikolari, ma' klassi.
Il-ħarsa lejn il-mostru, lejn l-istramb u l-mistmerr, toħloq l-alterità.
Sadattant, iżda, kif tikteb Marion McKeone (1998) fl-apprezzament tagħha ta' Still Life, din l-alterità devjanti tikkontribwixxi biex jiġu stabbiliti "boundaries of acceptable behaviour, to reinforce our moral standards, physical abnormalities define our idea of normality."
Il-mara-mostru
Għalkemm numru kbir mill-mostri l-aktar magħrufa huma maskili, jidher li fid-diskors inqas fantastiku, prodott anki mil-letteratura, il-mostrożità hija, ħafna drabi, assoċjata mal-femminili.
Il-ġisem difettuż u aborrenti jidher mill-ġdid fl-osservazzjoni dwar il-mara u l-omm.
Gilbert u Gubar (1979) jużaw il-figura tal-mostru biex jiddefinixxu l-mod kif jidhru l-karattri femminili tal-kittieba nisa tas-seklu dsatax.
Skont dawn iż-żewġ kritiċi fil-ħolqien ta' karattri femminili l-kittieba nisa kellhom jagħżlu li jikklassifikawhom bejn eorjini riservati u anġeliċi jew, l-estrem l-ieħor, mostri.
Din l-għażla, jgħidu dawn iż-żewġ kittieba, kienet imposta fuq l-awturi nisa mill-ħsieb binariku maskili li ta lin-nisa żewġ faċċati: in-nisa bħala omm, protettriċi u salvatriċi fuq naħa, u l-mostru – "witches, evil eye, menstrual pollution, castrating mothers" (44).
Għaldaqstant mostrożità bħal din tista' tkun biss karatteristika femminili għaliex hija konnessa mal-ġisem femminili, jew aħjar, mal-ġisem femminili kif perċepit mill-Ħarsa maskili.
Rosi Braidotti wkoll tinnota konverġenza bejn il-mostru u l-mara.
B'mostru Braidotti (1997: 65) tifhem entità li hija anomala għal dak li huwa meqjus normali; huwa devjazzjoni min-norma.
Hija tkompli tgħid li n-nisa jirrappreżentaw theddida fatali fil-ġlieda bejn il-forzi tal-progress u tal-primittiviżmu.
Dan id-diskors ifakkar fin-nozzjonijiet popolari tal-mara bħala vampir, bħala mostru li lest jibla' lir-raġel.
Il-figura tal-mara perikoluża hija assoċjata mas-sesswalità u s-sistema riproduttiva, u għaldaqstant ma jistax jonqos li dan il-periklu jikber waqt il-perjodu tat-tqala.
Wieħed irid iqis li n-nisa kienu meqjusa għal kollox responsabbli għat-twelid tat-tfal, anki minħabba l-idea medjevali tal-konċepiment li jseħħ bit-taħlit ta' żewġ spermi, dik tar-raġel u dik tal-mara.
Minħabba li l-mara ġġorr it-tarbija f'ġisimha għal disa' xhur, dak li jiġri 'hemm ġew' huwa kollu responsabbiltà tal-mara, u allura, it-twelid tal-mostri kien kollu tort tal-mara, jew għax ħalltet spermi differenti, jew minħabba li kellha kojtu waqt ix-xahar tagħha (meta hija meqjusa mniġġsa) jew minħabba dawk li kienu magħrufa bħala 'impressjonijiet materni', jiġifieri xewqat li jkollha mara tqila li jiġu riflessi fuq it-tarbija li tkun qiegħda ġġorr.
Dawn l-ideat antiki, kif tinnota Shildrick, ma sparixxewx għal kollox: il-ġisem tal-mara baqa' jitqies mostruż (għax jieħu suriet differenti) u anki difettuż (primarjament minħabba d-demm tax-xahar kif ukoll minħabba numru ta' mardiet assoċjati man-nisa).
Jidher, mela, li dan id-diskors isir aktar intensiv meta l-ħarsa taqa' fuq il-mara tqila, fuq il-mara waqt is-sess, u fuq il-partijiet sesswali tagħha.
W. Miller (1997: 102) jargumenta li anki r-reazzjoni maskili għall-vaġina tixhed din l-attitudni ambivalenti li tkellmu dwarha Braidotti u Shildrick.
Ir-raġel għandu ġibda għall-vaġina, imma fl-istess waqt jibża' minnha u tiddiżgustah.
Din l-ambivalenza għandha parti oħra: id-diskors maskili dwar is-sesswalità tal-mara xi minn daqqiet jitkellem fuq il-vaġina insazjabbli; f'oħrajn jilmenta dwar l-inaċċessibilità minħabba l-friġidità jew ir-retiċenza tagħha.
Fil-korp poetiku Malti hemm diversi xogħlijiet li jillustraw dawn it-teoriji.
Il-mara, bħala figura sabiħa tal-kruha, tfiġġ f'diversi xogħlijiet tal-kittieba rġiel.
Hemm kurrenti simultanji li jpoġġu lill-mara f'paradoss: kerha daqskemm hi sabiħa, mistmerra daqskemm hi mixtieqa, perikoluża daqskemm hi ġwejda, insazjabbli daqskemm hi stretta, primittiva daqskemm hi delikata, annimaleska daqskemm hi spiritwali.
Tajjeb li jingħad li dawn il-paradossi ma jinstabux bejn kittieba differenti, iżda fix-xogħlijiet tal-istess kittieba.
Diġà ntwera kif il-mara ħoxna minbarra li hija kerha hija wkoll annimaleska, madankollu l-element primittiv tal-mara, speċjalment fil-ħeġġa sesswali tagħha, mhuwiex riservat biss għall-ħoxnin.
Diversi poeżiji ta' Mario Azzopardi juru dan.
F'"Il-Poeżija tal-Vapur" (1994) il-mara mħeġġa għas-sess ma tifhimx lil żewġha għajjien wara ġurnata xogħol it-tarzna.
F'"Berlin" (1994) iż-żeffiena mhux biss tilqa' l-istedina biex tinża' quddiem kulħadd, iżda tibda timmasturba minħabba x-xewqa kbira tagħha.
Il-promiskwità taż-żeffiena timmasturba quddiem kulħadd hija frott tal-ħeġġa tagħha, iżda din il-promiskwità jaf ikollha effetti devastanti fuq ir-raġel bħalma jiġri fi "Trinoctium Castitas" (1984).
Fil-bidu t-tfajla tidher "safja", iżda aktar tard tinbidel f'"mara tad-dnub" li minħabba f'hekk ir-raġel jimtela msiemer u jispiċċa "bil-ġenitali mortifikati" (v. 24), fi kliem ieħor vittma tad-dnub tal-mara.
Il-leħen iwissi lill-poeta:
Tmaqdrek tiddieħaq bik ix-Xebba.
Int trid tħażżimha bl-ispirtu t'Alla.
Hi trid tirkeb il-bhejjem tal-Ħakem. (vv.
Hawnhekk il-mara mhux biss tesponi l-istint annimalesk u inkontrollabbli, imma wkoll hija ġisem difettuż għaliex iġorr il-mard u fuq kollox imarrad lil ġisem ir-raġel.
Din il-qilla istintiva tidher ukoll f'poeżiji oħrajn ta' Azzopardi bħal "Impressjoni 268" (Azzopardi et.al., 1971).
Il-ħeġġa sesswali fil-mara tinbidel f'qilla li mbagħad issir anki vjolenti:
u sahret il-mara saħħara tal-għorfa
u stidnitni fis-sodda
biex nixher il-passju
ta' mħabba spjetata
fis-sodda ma' bintha
għax għeret għad-debba
żverġnata (vv.
Ix-xewqa għall-maternità tidher primarjament bħala xewqa sesswali, terġa' u tgħid xewqa promiskwa li l-mara m'għandhiex xebgħa minnha.
F'"Wara Nofsinhar fil-Bajja" (1976) il-mara "tintelaq għat-traxxix/forsi tindaf" iżda fl-istess waqt "tixtieq ieħor/iħabbilha" (vv.
L-istess jidher f'"Fawwara" (1979): ir-raġel jispiċċa "għaxi"(v. 5) wara l-kojtu filwaqt li l-mara "tibqa' tagħfasni/biex nerħi mill-ġdid" (vv.
L-assoċjazzjoni tax-xehwa sesswali mal-istint matern toħroġ ukoll fil-kitba ta' Achille Mizzi.
"Masculum et Femminam Creavit Eos" (1967) titkellem dwar "il-ġuf benniena jitkagħweġ għatxan" (v. 64) waqt li "jistenna/li fih bħall-ewwel ġiżimina/il-ħajja tiftaħ" (vv.
Il-mara li tiġbor fiha l-eċċess u l-periklu tidher sew fil-poeżija "Pasiphae" ta' Daniel Massa (1989).
Pasiphae, il-mara li tinġibed sesswalment lejn barri abjad u tingħaqad miegħu fil-kojtu, tissimbolizza l-eċċess sesswali tal-ġisem femminili, kif ukoll il-primittiviżmu annimalesk li r-raġel dejjem jissuspetta fiha.
Pasiphae hija wkoll dik il-mara li bil-ħażen ta' moħħha u bis-saħħa tal-għira li għandha lejn żewġha, tagħmillu s-seħer li jarmi s-sriep minflok l-isperma meta jerħi fl-orgażmu.
Fil-ħarsa tiegħu lejn din il-mara li jxebbahha ma' Pasiphae, Massa qiegħed jiġbor il-biża' subkonxju tar-raġel mill-mara li kitbu dwaru t-teoristi psikanalitiċi.
"Primittiva/ħassejt qalbha primittiva" (vv.
1-2) isostni Massa u, terġa', ġisimha huwa difettuż għax ħareġ "il-vini varikużi maħruqa/ f'riġlejha ċeramika" (vv.10-11).
Il-mit ta' Pasiphae li jkollha tbaxxi rasha għall-passjoni eċċessiva tagħha jitfaċċa anki fil-mod kif diversi poeti tal-ewwel nofs tas-seklu għoxrin ittrattaw lill-mara.
Ħafna drabi l-mara tidher bħala t-tentattriċi, l-annimal mimli passjoni li ma jafx limiti, il-periklu għar-raġel li, min-natura tiegħu, huwa dgħajjef meta mqabbel mas-saħħa femminili, iżda fl-istess waqt huwa twajjeb u vittma tagħha.
Diversi drabi jidher li huma n-nisa li 'jieħdu l-pass', li 'jersqu' lejn ir-raġel u mhux viċiversa.
Dan narawh, pereżempju, f'żewġ poeżiji li jirrakkuntaw il-vjaġġi ta' Ġorġ Pisani fi Sqallija (1949).
Fi "Vjaġġi fi Sqallija", li diġà saret referenza għaliha fil-kapitlu dwar il-Ħarsa, Pisani jimplika li t-tixjira ta' tfajla mhux magħrufa xejn ma tagħtiha ġieħ, u hu, li jżomm 'id-dekor maskili', l-ordni, jistaqsi għala għamlet hekk u ma jaqax għaliha, minflok ikompli fi triqtu.
F'"Ġiżimin ta' Katanja" Pisani jidher bħala l-vjaġġatur prinċipjant li jduq għall-ewwel darba t-togħma tal-art barranija.
Innoċentament jixtri bukkett ġiżimin u mingħajr ħsibijiet ulterjuri joffrih lill-waitress li tmur teħodlu l-ordni waqt li jpoġġi f'Caffé Moka.
Ir-reazzjoni tat-tfajla, iżda, mhijiex daqshekk innoċenti: tehmeż il-fjuri ma' xagħarha, ġest erotiku li jfisser ħafna.
Anki hawn, Pisani juri lilu nnifsu bħala l-innoċenti, li jaħrab mill-'periklu femminili' billi minflok ikompli jitkellem magħha kif xtaqet hija jindafar fil-pasta li ordna.
Il-ġest tiegħu jidher infantili, speċjalment meta pparagunat ma' dak tal-waitress li dlonk tirreaġixxi b'mod suġġestiv.
Anki jekk b'diskors anqas dirett minn dak li kellhom jiktbu l-kittieba ta' warajhom, il-poeti tal-ewwel nofs tas-seklu għoxrin raw fil-mara l-periklu meta din turi x-xehwa tagħha.
Fi "Triq Irjali" (1964) Chetcuti jxebbah il-mara ma' "debba" (v. 45) (allura ġerrejja) għaliex m'għadhiex daqshekk timida bħalma l-ordni maskili jippretendiha.
Mhux biss il-ħruġ tagħha f'postijiet pubbliċi tad-divertiment bħat-"talkies filgħaxija" (v. 55) u d-"dances" (v. 56) li jirrendiha bardaxa iżda, aktar minn hekk, il-modifikazzjoni ta' ġisimha:
Xufftejha tħammarhom,
ħuġbejha mqaxxrin,
fis-sħana, fil-kesħa
dirgħajha mqaċċtin.
Ilbiesha b'kemm tagħmel
ilbies ta' tarbija,
mgħottija sa nofsha
u mneżżgħa … il-bqija. (vv.
Il-ġisem mikxuf u mmodifikat huwa sinjal ta' eċċess, ta' periklu għall-għajn maskili li tista' titlef il-qawwa tal-ordni.
Chetcuti jisħaq dan il-punt f'"Iż-Żeffiena" (2000).
Il-karnival, il-festa tal-eċċessi fejn jintilef ir-rażan u kull sens ta' dekor u ordni, jagħti lok biex din il-mara toħroġ tesponi ġisimha quddiem l-għajnejn mikluba.
Iż-żeffiena, li x'aktarx minn Salomè baqgħet tissimbolizza ż-żina u l-ħażen, toqtol id-deċenza ta' ġisimha hija u "tiżfen,/taqbeż, tintlewa, ddur" (vv.
Bħal dik ta' Salomè, din iż-żifna għandha vittma: it-tifla taż-żeffiena li tispiċċa fgata meta din tħalliet waħidha sakemm ommha marret titbaħrad.
Il-mewt tat-tifla sservi ta' kastig għal min jikser l-ordni billi jikxef l-eċċess tal-ġisem.
Ħadd aktar minn dawk li kienu fis-sala taż-żfin ma jiġi kkastigat b'dan il-mod.
Dan juri kif mhuwiex il-ġisem li jħares li huwa żieni, iżda dak li jesponi ruħu.
Għaldaqstant, huwa l-ġisem femminili biss li jisfa' kkastigat, kemm-il darba huwa dan li jinkixef, li jhedded il-qawwa tar-raġel.
Dan l-istess diskors fil-konfront tal-ġisem espost jidher ukoll fil-poeżija ta' Raymond Mahoney "It-Tfajla" (Flores u Mahoney 1994).
It-tfajla ssir l-oġġett tal-ħars tal-irġiel li, "imġewħa fil-ħars –/ikiddu rġulithom" (vv.
Iċ-ċaqliq suġġestiv tat-tfajla, tat-tentatriċi mingħajr rażan, irendi dan il-ġisem f'mostru li jeċċedi l-limiti tal-ordni maskili għar-raġuni li jhedded l-istabilità tiegħu, tant li "daħħalhom f'tiġrib" (v. 4).
U r-riżultat ta' dan huwa sempliċi, kważi previdibbli: ġisimha jsir "magħtub" (v. 6), jimrad, jixjieħ.
Anki hawn, il-ħarsa tiskansa l-kastig li, minflok, jingħata lil min hedded is-setgħa maskili.
Minħabba din it-theddida fuq l-ordni maskili, il-mara li turi s-sesswalità tagħha tinbidel f'mostru, f'ġisem li mhuwiex kif għandu jkun.
Dun Karm juri dan b'mod mill-aktar emfatiku f'"Nudiżmu" fejn it-tfajla tiċċanfar għaliex qassret ilbiesha, kixfet partijiet minn ġisimha li kellhom, skont in-norma soċjali, jibqgħu misturin.
Madankollu ċ-ċanfira li taqla' mingħand il-poeta ma tirrigwardax biss il-kxif daqskemm l-imġiba tagħha:
Dlonk tidħak, għaliex taħseb li saħħartu
'kk xi ħadd jitbissem meta jgħaddi ħdejk;
u biex tħajru ġurnata jieħdok b'martu,
tgħaddi idek qajl qajl minn fuq ġenbejk. (vv.
Din il-mossa, li tiġi interpretata bħala waħda erotika, seduċenti, hija wkoll attakk fuq il-vulnerabbilità tar-raġel.
Għaldaqstant, din it-trasgressjoni min-naħa tal-mara trid tiġi kkastigata.
Dun Karm 'jilmaħ' id-difett, il-mostrożità ta' dan il-ġisem li jispiċċa bla qalb u bla ras u jibqagħlu biss "par saqajn u … gdiedem" (v. 14).
In-nuqqas ta' qalb u ras jagħti xbieha interessanti ta' din il-mara, li titlob osservazzjoni aktar studjata.
L-ewwel nett, il-ġisem mingħajr ras u mingħajr qalb huwa ġisem sfigurat, żarmat, żlugat, fi kliem ieħor mostruż.
Ix-xbieha frammentata ta' din it-tfajla tixbah lill-figuri tal-artista Cindy Sherman (Fig. 9).
Għalkemm il-figuri mostrużi ta' Sherman ġew interpretati bħala l-problematizzazzjoni postmoderna tan-narrativa tal-ġisem bħala unità (Nochlin, 2001: 54; Paice, 1995) l-iskumdità li fiha jidhru dawn il-figuri titlob ukoll qari negattiv: il-figura femminili li tispiċċa sfrakassata mill-ordni fallika maskili.
It-tieni osservazzjoni: ir-ras u l-qalb, għalkemm huma partijiet tal-ġisem, huma metafori tal-intellett u l-ispiritwalità tal-bniedem (Mifsud, 2008).
Dan il-ġisem, allura, jitlef ir-ruħ tiegħu, jispiċċa deumanizzat u jsir biss ġisem, annimal.
Fit-tradizzjoni antika ħafna tal-kunċett tal-ġisem, il-femminili huwa marbut mal-laħam, filwaqt li dak li huwa spiritwali, u allura elevat, huwa assoċjat mal-maskili (Shimomura, 2006: 46).
Anki Karmenu Vassallo jaddotta din il-konċettwalizzazzjoni tal-ġisem mostruż tal-mara.
Bħat-tfajliet fil-poeżiji ta' Dun Karm u ta' Ġużè Chetcuti, it-tfajla fil-poeżija "Illum" (1959) "tedha fiż-żfin" (v. 14) u "tiġġerra mal-maħbub jew m'ieħor" (v. 15).
Lil ġisimha timmodifikah għax "tindilek/titfewwaħ u tinżebagħ kif imur" (vv.
17-18) u fuq kollox tikxfu mill-aħjar li tista'.
Vassallo wkoll iqis lill-mara bħala "laħam":
X'wirja ta' laħam fuq ix-xtut tal-Gżira
Jonxru kull sajf il-banjijiet tax-Xemx!
Kemm-il dahar, kemm dirgħajn u kemm-il sider
Tikxef ix-xitwa waqt iż-żfin. (vv.
"Ġieħ u Għajb" (1944) hija poeżija oħra minn sensiela ta' kitbiet li jikkundannaw il-ġisem femminili li jidher trasgressiv.
Minbarra li anki hawn jerġa' jissemma ż-żfin u l-adulterju, it-trasgressjoni tidher ukoll fil-mossi li dan il-ġisem jagħmel:
Kemm żifnet u qabżet u daret
u ġġenbet u mielet id f'id
mal-boloh li jgħixu bil-frugħa
Kemm tbah'rdet u tħajmet u tbewset
u tħaddnet u tgħannqet waqtiet,
u xorbot pjaċiri!
Huwa dan iċ-ċaqliq li juri l-eċċess fil-mara.
Il-mara 'tajba' hija mara li żżomm id-dekor tagħha, li 'toqgħod lura', li tiddixxiplina lil ġisimha.
Anki f'din il-poeżija, l-istess bħall-oħrajn li ssemmew qabel, l-eċċess jiġi kkastigat.
Anki jekk hemm poeżiji oħrajn li fihom mhux il-mara biss tidher trasgressiva, huwa dejjem il-ġisem femminili li jisfa' kkastigat ta' għemilu.
Anki f'Vassallo x-xewqa tal-mara għandha konsegwenzi letali bħalma jidher fis-sunett "Is-Serp" (1970):
Għoxiet Eva warajh u ħliet għal darba,
Daqs li lieku kien anġlu mis-sbieħ nett;
Flok ma beżżagħha u telqet 'l hinn bil-ħarba,
Ġriet lejh, imgħaxxqa, b'ħeffa ta' farfett.
Mogħmi wara sbuħitha, u mimli ħerqa,
Adam, bħal martu, daq il-frott u kiel ...
Il-benna sfat imrar f''leħħa ta' berqa,
Il-għera regħxa, kruha l-ħajr u l-ġmiel.
U baqa' s-serp meħtieġ li ħalaq Alla,
Qisu saħħar, iħajjar għall-pjaċir
Lil kull min rasu jerfa' lejh u jtalla'
F'din id-dinja ta' qerq u ta' taħsir.
Għad li ħajjen is-serp, deffusi, lħiħ,
Il-mara taħmlu u żewġha mġarrab bih.
Il-mara mill-ewwel tidher trasgressiva: tinġibed lejn serp (bħalma Pasiphae tinġibed lejn barri) meta l-poeta ppretenda li kellha tibża' minnu.
Il-ġibda tagħha ma tafx rażan: mhijiex Eva biss li tinġibed warajh iżda, kif juri d-distiku finali, il-mara (bħala klassifikazzjoni) tinnamra mas-serp.
Dan kollu jwassal għall-vittimizzazzjoni tar-raġel: Adam mhux lejn is-serp imur iżda lejn Eva bħala mara, bħala sieħba.
Imħabbtu lejn il-mara hija kbira tant li saħansitra jisfa' vittma ta' għemilha.
Filwaqt li l-mara "taħmel" lis-serp, ir-raġel "huwa mġarrab bih."
Is-serp ta' dan is-sunett, iżda, m'huwiex is-serp mitiku tar-rakkont tal-Ġenesi.
Meta wieħed iqabbel il-poeżija ma' dak li kiteb Vassallo stess fid-daħla għall-ktieb, jintebaħ li dan l-annimal huwa simbolu falliku:
Jien, bis-sunett tiegħi Is-Serp nifhem illi s-'siġra' f'nofs il-ġnien tfisser 'is-siġra tal-bniedem' – siġra li għalkemm m'hemm xejn ħażin fiha nfisha, tista' madankollu tkun, u wisq drabi hi, ta' tiġrib mhux żgħir għall-bniedem u ta' ħajr għad-dnub.
Il-mara turi l-eċċess tax-xehwa sesswali tagħha fix-xenqa għall-fallu; ir-raġel 'isofri' din il-ħeġġa.
Hemm każi oħrajn, iżda, fejn il-mara tidher f'dawl ieħor, kuntrastanti ma' dan.
Bħalma tikkummenta Shildrick, l-oppost ta' dan l-eċċess huwa wkoll sinjal tad-difett fiżiku tal-mara.
Minbarra stqarrijiet dwar l-eċċess tiegħu, il-ġisem tal-mara jirċievi wkoll kundanni għan-nuqqas ta' interess sesswali.
Żewġ Mananni, f'"Varjazzjoni għall-Ballata tar-Raġel ta' Mananni" ta' Mario Azzopardi (1976) jgħix "vespri qarsa fil-ħabs ta' kamartu" (v. 30).
Ġisem Mananni difettuż: korra tarbija, wiled tifla werċa, ħxien (u allura sfigura ruħu), u meta r-raġel jersaq lejha Mananni kulma tagħmel hu li "tgħolli l-flanella ħa jeħles u jispiċċa" (v. 34).
"Palomba" (1976) ukoll turina mara bierda, nieqsa minn kull ħeġġa sesswali, li tħalli lil żewġha biss għax donnu dan hu dmirha:
u nsiet meta żewġha kien xtaq u hi tneffaħ
x'bhima fih b'għajnejha miftuħin
sakemm jorgażma
tgħarrah mejjet (vv.
L-istess jidher f'"Għattini, Qaltli" ta' Victor Fenech (1987) fejn ir-raġel jipprepara ruħu biex jersaq lejn martu waqt li din turi d-diżinteress u l-friġidità tagħha.
Hemm diversi kwalitajiet difettużi li l-poeti rġiel jaraw fil-ġisem tal-mara.
Fis-soċjetà fallika l-mara hija wisq assoċjata mal-ġisem: mal-ġisem li jimrad, li jarmi likwidi diżgustanti, li jitniġġes darba fix-xahar, li jitlef l-użu tiegħu malli dan it-tniġġis jieqaf darba għal dejjem, max-xewqat eċċessivi tal-istinti l-aktar annimaleski u ma' dak kollu li huwa kuntrarju għall-ordni u r-razzjonali (E.L. Graham, 2002: 52).
L-om(m)ostru
It-teoriji ta' Braidotti u ta' Shildrick huma direttament influwenzati mit-teorija tal-abbjett ta' Kristeva li ssemmiet aktar 'il fuq.
Din it-teorija tilħaq il-qofol tagħha meta Kristeva titkellem fuq l-omm bħala oġġett abbjett.
Kuntrarju għal dak li jgħid Lacan fit-teorija tiegħu tal-Fażi tal-Mera, Kristeva temmen li t-tarbija tkun diġà stabbilixxiet sens ta' differenzazzjoni bejnha u bejn ta' madwarha qabel din il-fażi.
Dan iseħħ proprju bil-proċess tal-abbjett.
It-tarbija tibda mill-bidu ta' ħajjitha twarrab dak li ma tħossx li huwa parti minnha, dak li huwa hija.
Fost il-ħwejjeġ li t-tarbija tkun pronta twarrab biex tiddefinixxi lilha nfisha hemm ommha stess.
Dan il-proċess, li skont Kristeva jippreċedi l-Fażi tal-Mera, il-kisba tal-lingwa u, allura, l-għarfien tas-simboliku, jgħin, anzi huwa neċessarju, biex it-tarbija tiddefinixxi lilha nfisha u ssir suġġett.
Din il-mixja lejn l-individwalità tpoġġi lit-tarbija f'sitwazzjoni paradossali minħabba li meta tkun qiegħda twarrab lil ommha, it-tarbija tkun qiegħda wkoll twarrab l-oriġini tagħha, dak li qabel kien parti minnha, minnha nfisha.
Fi kliem ieħor, biex issir hi t-tarbija trid tabbjetta lil parti minnha nfisha: "I expel myself, I spit myself out.
Il-proċess jikkomplika ruħu għal żewġ raġunijiet: l-ewwel, għaliex fit-tarbija hemm ukoll element narċissista li jibqa' jorbotha mal-ewwel imħabba tagħha (l-omm); u t-tieni għaliex qatt mhu se jirnexxilha twarrab lil ommha għal kollox.
Għaldaqstant hemm ġibda għall-oġġett tant mistmerr, u l-mistmerr qatt mhuwa se jitwarrab kompletament.
Għalkemm mhux ir-referenzi kollha għall-omm jillustraw il-pożizzjoni ta' Kristeva, ħarsa mill-qrib lejn il-poeżiji Maltin tista' twassal għal interpretazzjoni Kristevjana.
Minkejja li tradizzjonalment l-omm ġiet ittrattata b'reverenza kbira mill-kittieba Maltin, hemm drabi meta t-tensjoni bejn il-polaritajiet li ssemmi Kristeva jixirfu fil-wiċċ.
"Lil Ommi" ta' Rużar Briffa turi b'mod mhux sottili wisq din it-tensjoni.
Filwaqt li l-iben qed jitlob lil ommu terġa' tfissdu, tbennu u traqqdu ħalli tnessih l-għelt tal-ħajja, jitkellem ukoll fuq it-tbegħid tiegħu "mid-dar".
M'hemmx dubju li "d-dar" li qiegħed isemmi l-poeta hija metafora tal-omm infisha.
Lanqas m'hemm dubju li t-tbegħid mid-"dar" iseħħ minħabba l-proċess tat-twarrib tal-omm.
Għalkemm huwa faċli li dan it-tbegħid mid-dar jiġi interepretat bħala l-proċess normali ta' maturazzjoni tal-bniedem li kulma jmur aktar jitbiegħed mill-fosdqa tiegħu, il-mod kif Briffa jerotiċizza l-figura tal-omm permezz tat-talbiet li jagħmlilha, qajla jħalli dubju li hemm tensjoni mtaħħta li tixref fil-wiċċ.
Wieħed irid iżomm quddiem għajnejh li dan it-tbegħid kellu effett pożittiv fil-poeta – "u kollox sibt hieni" (v. 27) – għar-raġuni li, kif tgħid Kristeva, il-bniedem isib l-identità tiegħu fil-proċess tal-abbjezzjoni tal-omm.
Ix-xewqa għar-ritorn, jew, f'termini Freudjani, ir-rigressjoni, tixhed in-natura narċissista ta' Briffa.
L-istess interpretazzjoni tista' titqiegħed fil-każ tal-poeżija "Iftaħli, Ma" ta' Karmenu Vassallo (1938).
Anki hawn l-omm tiġi erotiċizzata: il-ftuħ li Vassallo qiegħed jistenna mingħand ommu huwa l-ftuħ metaforiku tal-vaġina biex minnha jerġa' jidħol fil-ġuf.
L-urġenza li biha jitlob dan turi t-tensjoni tal-proċess tal-abbjezzjoni li anki Vassallo kien involut fih.
Dawn iż-żewġ eżempji jaħbu, għalkemm mhux għal kollox, l-istmerrija tal-omm.
Poeżiji oħrajn huma aktar franki fil-mod kif jesprimu din l-istmerrija.
Vassallo jitmeżmeż jiftakar li kellu jkun "id-dnub" ta' missieru u ta' ommu li ġabu fid-dinja, kif jgħid fil-poeżija "Thewdin" (1959).
L-omm, l-istess bħal Eva, hija mostru li 'tintilef' wara 's-serp'.
L-istess proċess tal-konċepiment huwa abbjett kif jgħid ukoll fil-poeżija "Lil Gaspare Pace" (1959): "Nitwieldu trabi bi dnub ommna u missierna" (v. 189).
X'aktarx li huwa dan l-istess proċess li jwassal lil Mario Azzopardi jittratta l-figura tal-omm b'suspett.
F'"Demgħat tas-Silġ" (1976) il-poeta jxomm l-intiena ħierġa minn taħt abt ommu waqt li din tagħfaslu geddumu u tippettnalu xagħru.
F'Mario Azzopardi x-xbihat tal-ommijiet jidhru dejjem difettużi, bħalma huwa l-każ fil-poeżija "Wara Nofsinhar fil-Bajja" (1976), fejn l-ommijiet jidhru bil-"pxiexel ħoxna" (v. 7), bil-vini varikużi u "rozzi daqs seba' pesti" (v. 9).
Il-poeżiji "Exodus" ta' Achille Mizzi (1980) u "Milied" ta' Daniel Massa (1989) huma l-aħjar eżempji ta' din it-tensjoni fit-teorija Kristevjana tal-abbjett.
Minn banda hemm il-ġibda tat-tarbija lejn l-omm u mill-banda l-oħra hemm l-istmerrija.
F'"Exodus" Mizzi juri kif it-tarbija tibda diġà mill-ġuf tissara biex tinfatam minn ommha, ħalli toħorġ u ssir Hi.
Ir-relazzjoni tat-tarbija mal-omm tieħu forma stramba:
u mħabbitna nbidlet f'lotta,
u jien sirt mostru feroċi
nitqatel għal ħajti
Hawnhekk naraw sitwazzjoni li fiha jitqatlu żewġ mostri bejniethom: l-omm u l-fetu li Mizzi jsejjaħlu "mostru".
Din ix-xbieha tikkuntrasta ħafna mal-idea aktar tradizzjonali tar-relazzjoni bejn l-omm u wildha li turi simbjożi u mhux kunflitt.
L-abbjett f'Daniel Massa jiġi espress b'mod aktar enfatiku.
F'"Milied" it-twelid jingħata sens ikbar ta' ħelsien; l-omm, imsejħa il-"mara li tokrob", tidher iktar mostruża u ta' xkiel għall-individwalità tal-poeta.
Terġa' u tgħid jitlob biex jinħeles
mill-għadam li jfaqqa'
mill-ħabel tal-ħajja stirat
mill-barxa tax-xemgħa minn ġismi,
mill-qtugħ ta' strumenti magħdura
mid-dehxa ġol-kamra oskura. (vv.
Iżda mbagħad, l-istess bħat-tfajjel f'"Lil Ommi" ta' Rużar Briffa, Massa jħoss il-ġibda lejn il-mistmerr, għax wara kollox, permezz tat-twelid l-omm tatu wkoll il-mortalità u t-talba tinbidel u minflok jitlob biex jerġa' jitkennen fil-ġuf.
Din l-ambigwità, li tidher ukoll fil-poeżija ta' Mizzi, hija rifless tal-ħsieb ta' Kristeva: il-bniedem ma jirnexxilu qatt jeħles mill-abbjett għal kollox minħabba li, paradossalment, jibqa' miġbud lejh.
Fil-każ ta' Braidotti u Shildrick, it-teorija Kristevjana ssarrfet f'assoċjazzjoni aktar miftuħa mal-mostru li tħares mhux biss lejn il-mara imma anki, kważi awtomatikament, lejn l-omm bħala mostru.
L-omm hija dik li tinbidel fiżikament għal disa' xhur; hija dik li għandha ġisem difettuż għax mimli kumplikazzjonijiet; dik li tista' tiled mostri oħrajn; li għandha s-setgħa li mqar bl-immaġinazzjoni tagħha toħloq mostru u tildu; dik tal-fluwidi ħirġin minnha: demm, ekskreta, ħalib.
Il-fluwidi tal-omm diġà joffru l-ambivalenza li l-mostru huwa kkaratterizzat biha: ġisimha jarmi fluwidu diżgustanti iżda fl-istess waqt jarmi wkoll fluwidu li jmantni.
Għalhekk nistgħu ngħidu li anki x-xbieha tal-mara tqila toħloq dawn il-kurrenti ambigwi; tattakka l-għajn fallika li tħares kemm b'għaġeb u kemm b'diżgust lejn il-forma 'stramba' li dan il-ġisem jieħu għal perjodu ta' ftit xhur.
Barra minn dan, minħabba t-tensjoni bil-ħxuna li ġiet ittratta aktar 'il fuq, il-ġisem tal-mara tqila jagħti messaġġ ta' kruha wkoll, tant li fil-lingwaġġ popolari raġel oħxon jissejjaħ "qisu ħobbla".
Din is-similitudni tingħad b'żuffjett jekk mhux ukoll b'diżgust għall-forma 'sfigurata' u eċċessiva ta' figura bħal din.
Finalment, it-tqala titqies ukoll perikoluża minħabba l-effetti negattivi li jista' jkollha fuq il-mara nfisha, partikolarment il-każi li reċentament bdew jiġu diskussi ħafna ta' dipressjoni postnatali li f'livelli gravi tista' twassal għal suwiċidji u omiċidji.
Stejjer ta' nies koroh
Hemm karattri li jfiġġu fil-poeżija li huma deskritti bħala koroh anki jekk mhux bilfors tingħata deskrizzjoni tagħhom.
Il-ħarsa tal-poeti lejn dawn il-karattri tvarja minn ħarsa li tirredikola, għal ħars aktar 'uman'.
Minbarra l-katalgu ta' nies u tfal deformati, ta' mostri, ta' ommijiet mimlijin dmija u vini jduru ma' saqajhom, u nies ħoxnin b'ġisimhom jarmi fluwidi diżgustanti, hemm oħrajn li l-kruha tagħhom hija 'stat ta' fatt'.
It-tewmin f'"Karlu u Karlina" ta' Anton Buttigieg (1962) huma koroh daqs ix-xadini.
Il-kruha tagħhom mhux biss tispikka għax spiċċaw tgħarrsu għarajjes sbieħ imma tiġi rredikolata mill-poeta.
Buttigieg ixebbah numru ta' karattri ma' annimali biex jiddeskrivi l-kruha tagħhom u jirredikolahom: ir-raġel jixbah ġiraffa ("Limerikk #152" [1962]); Susina ("Susina u x-Xadina" [1965]); it-tifla tas-surmast ("Bint is-Surmast" [1965]); u r-raġel bil-gangala ("Limerikk #438 [1965]).
M'hemm ebda kompassjoni lejn l-ikrah fix-xogħol ta' Buttigieg u nistgħu ngħidu li fil-parti l-kbira tal-poeżiji umoristiċi tiegħu s-suġġett taż-żuffjett tiegħu huma n-nisa.
Ħafna drabi dawn jiġu rredikolati għax minbarra li huma koroh, ikomplu jgħarrqu s-sitwazzjoni tagħhom billi jippruvaw igiddbu kruhithom.
Pereżempju dan jidher fil-każ tat-tfajla f'"Bebè" (1962), il-mara tal-Mużew ("Fuq Waħda Kerha tal-Mużew"); f'"Ir-Ritratt"; it-tfajla li tiżbogħ wiċċha ("Tilgħab ta' Sbejħa"); il-mara li tilbes qasir u tikxef il-vini varikużi ("Lucy"); u Peppa li tagħmel il-fwieħa ("Il-Fwieħa ta' Peppa").
Dawn l-aħħar eżempji, merfugħin kollha mill-ġabra Ejjew Nidħku Ftit Ieħor (1965), jattakkaw mhux biss il-kruha ta' dawn in-nisa iżda wkoll il-vanità li fil-mentalità xovinista dejjem ġiet assoċjata mal-mara.
Lil dawn in-nisa, bħalma huwa wkoll il-każ ta' Vivi l-kerha ("Carmen u Vivi" [1965]) Buttigieg iwaqqagħhom għaż-żuffjett u jittrattahom ta' stupidi.
Lil Buttigieg il-kruha ddaħħqu u tinċitah biex jirredikolaha.
Mary Meylak, li għaliha x'aktarx li hija ddedikata l-kwartina li fiha Anton Buttigieg jiskanta bil-kruha ta' poetessa li tikteb versi sbieħ ("Il-Poetessa" [1965]), ukoll tiċċajta bil-kruha, anki jekk ma jistax jingħad li tgħaddi żuffjett jew tirredikola 'l-ikrah.
Kuntrarju għal Buttigieg, l-iġsma koroh ta' Meylak huma rġiel: missierha, deskritt bħala oħxon, qargħi u b'"imnieħru suffara" (v. 3) ("Monument Ġorġ Meylak" [1947ċ]) u Peppi l-Grillu ("Grezz il-Gwerriera" [1947a]).
Fil-poeżija satirika "Aħna” (1945) Meylak titkellem dwar il-ħxuna wkoll, u tiddeskrivi lill-Maltin bħala “wikkiela kbar, żaqqieqa” (v. 26).
Madankollu l-pinna ta' Meylak ma tweġġax bħalma tagħmel dik ta' kittieba oħrajn.
Hija ħarsa lejn il-kruha mimlija ħlewwa, forsi anki tbissima.
Din it-tendenza nsibuha wkoll fil-mod kif Meylak titkellem dwar il-ġisem difettuż tax-xjuħ, bħalma jidher fil-poeżija “Tliet Ritratti ta' Ħajja” (1947a).
Chetcuti jaddotta l-istess attitudni lejn ix-xjuħija; f'“Xiħ u Xiħa” (1964) il-mara avvanzata tintilef fin-nostalġija ta’ meta ġisimha kien għadu żagħżugħ, f’saħħtu u fuq kollox b’setgħat materni.
Il-ħarsa serja ħafna lejn il-kruha jagħtuha Karmenu Vassallo u Maria Grech Ganado.
Għal dawn it-tnejn il-kruha ma tidhirx meta jħarsu lejn ħaddieħor iżda meta jħarsu lejhom infushom.
Kull darba li b'xi mod jew ieħor jirreferu għal ġisimhom, id-deskrizzjoni li jagħtu hija negattiva.
Qabelxejn, għal Karmenu Vassallo l-ġisem huwa dnub u għaldaqstant huwa ikrah.
Dan ma jfissirx, kif ġie indikat qabel, li Vassallo ma jitkellimx ukoll fuq iġsma sbieħ, imma hija ħaġa awtomatika li għal kittieb li l-filosofija tiegħu tal-ħajja hija ispirata mill-ktieb ta' Koħelet hija l-kruha u l-futilità li se jispikkaw l-aktar fit-trattament tal-ġisem.
Kull darba li Vassallo jħares lejh innifsu jara biss kruha fiżika, u dan jagħmlu anki bit-tir li jenfasizza l-ġmiel ġewwieni tiegħu, dak li ma jidhirx fil-mera u li l-għajn ma tarax.
Vassallo jagħmel dan f'aktar minn poeżija waħda.
L-istqarrija dwar il-kruha tiegħu diġà ġiet indikata qabel b'referenza għall-poeżija "Lit-Tfajla ta' Mħabbti" (1938); saħansitra jgħid li anki ommu kienet kerha u dan jagħmilha tixbah lilu, kif jgħid fil-poeżija "B'Tifkira ta' Ommi" (1944).
Il-kruha u l-ġisem huma t-tnejn marbutin mad-dnub.
Għalhekk Adam u Eva kienu sbieħ qabel kielu t-tuffieħa u kriehu malli waqgħu fid-dnub ("Thewdin" [1959]).
Għalhekk ukoll l-unika darba li jiddeskrivi lilu nnifsu bħala sabiħ huwa meta jħares lejn ritratt ta' tfulitu, lejn il-perjodu ta' ħajtu qabel ma waqa' fid-dnub ("Tifkiriet ta' Tfuliti [1959]).
U l-istess bħalma hu u ommu huma koroh minn barra iżda sbieħ 'minn ġewwa', San Pawl tmissu l-istess xorti: "sajjem mill-ġmiel, mogħni bil-għerf" ("Pawlu ta' Tarsu u Malta" [1959] v. 5).
Anki Maria Grech Ganado tara l-kruha meta titkellem fuq ġisimha, għalkemm is-senswalità u s-sesswalità ta' dan il-ġisem huma ppreżentati b'mod enfatiku u hemm każi fejn din il-kruha hija saħansitra ċċelebrata.
Il-partijiet fiżiċi li s-soltu jitqiesu b'suġġestivi jekk mhux ukoll erotiċi, bħas-saqajn u s-sider, jidhru dejjem koroh, sfigurati, jew anki morda.
"Fantażma" (2005) titkellem dwar il-kittieba, wieħed raġel u l-maħbuba ta' dan ir-raġel.
It-trijanglu ta' mħabba jispiċċa żlugat minħabba li l-poetessa tidher tistona bi kruhitha meta mqabbla maż-żewġ parijiet l-oħra.
Hemm xena ta' familjarità u intimità, possibiliment wara l-imħabba, b'oġġetti bħad-dressing gown, qadd il-mara li "għadu sħun" (v. 11), il-kafè għall-kolazzjon ta' filgħodu wara lejl flimkien.
Imbagħad hemm ukoll il-ġmiel klassiku ta' din il-mara li għadha ħierġa mis-sodda: "Xagħarha jfur minn rasha sa fuq daharha" (v. 8).
B'kuntrast ma' dan kollu hemm ir-realtà tal-kittieba: hija sempliċiment voyeur li qiegħda tnemmes b'ċertu dulur għal dan ir-raġel li tilfet għal ħaddieħor, iżda kuntrast akbar meta Grech Ganado tinnota li sidirha "żvinta fix-xejn" (v. 17).
Il-kuntrast bejn l-ikrah u s-sabiħ jerġa' jidher fi "Vltava" (2005).
Għal darba oħra Grech Ganado tagħti xenarju romantiku, din id-darba bil-pont ta' fuq ix-xmara Vltava, fejn, iżda, tinsab waħidha.
Tindirizza lil dan ix-xi ħadd, li għalkemm ma tgħidx x'inhija jew x'kienet ir-relazzjoni tagħha miegħu, tikkummenta fuq sbuħitu.
L-istess bħalma f'"Fantażma" hemm ix-xewqa tal-voyeurista li tmidd ras ir-raġel fuq sidirha, anki hawn il-kittieba tesprimi din ix-xewqa kbira li tikkonsma l-ġmiel ta' dan ix-xi ħadd.
Madankollu hija tifhem li hemm kuntrast kbir bejn dan il-ġmiel mhux iddefinit, u l-kruha ta' ġisimha li jidher fit-tikmix ta' wiċċha, fis-sura midbiela, fix-xagħar abjad u mfarrka bħall-pont li qiegħda fuqu.
Anki f'"Ix-Xmajjar ta' Ġismi" (1999) il-kittieba tħares lejha nfisha u tara biss deġenerazzjoni li tikkuntrasta mar-rebbiegħa li riesqa dalwaqt.
Din it-tendenza disfemitika, iżda, ma tridx tittieħed dejjem bħala attitudni fatalista u distruttiva għaliex hemm drabi oħrajn meta Grech Ganado tħares lejn il-kruha tagħha bħala sinjal ta' ħajja.
Dak li ntqal aktar qabel dwar ix-xogħlijiet ta' Rineke Dijkstra jista' joqgħod perfettament għal ċerti poeżiji ta' Grech Ganado: il-ġisem ikrah, jew aħjar il-ġisem li krieh, huwa ġisem awtentiku, u l-kittieba toħloq proċess ta' riawtentifikazzjoni tal-ġisem matur ta' mara mdaħħla fiż-żmien.
Waqt li f'poeżija bħal "Fantażma" l-poetessa taddotta b'mod awtomatiku r-razzjonalità dominanti tal-ġisem klassiku, poeżiji bħal "Għeden" (2001) u "Il-Party" (2005) jersqu lejn raġunament ekofemminista li jinstab ukoll f'movimenti li ffjorixxew fl-aħħar deċennji tas-seklu għoxrin bħall-Era l-Ġdida u l-Primittiviżmu Modern.
Dawn il-movimenti jirritaljaw għar-raġunar maskili u kapitalista li jħares biss lejn il-ġisem perfett, u minflok, iressqu diskors li jagħti valur lil dak li hu awtentiku u naturali.
Għaldaqstant, dawn il-pożizzjonijiet jaraw l-età, il-fluwidità, saħansitra l-mard bħala naturali u jiċċelebraw l-element awtentiku tal-ġisem waqt li jikkontestaw attitudnijiet sintetiċi kif ippreżentati mill-proċessi normattivi (Dziuban, 2007: 495).
Dawn iż-żewġ poeżiji jagħmlu referenza għall-vini li, kif intwera qabel, l-għajn maskili tarahom diżgustanti.
Imma "Għeden" titkellem dwar imħabba ta' xi ħadd li tant hija profonda li saħansitra trabbi għeruqha "bħal sriep fil-vini ta’ saqajja" (v. 3).
Il-vini varikużi ma jibqgħux sinjal ta’ deġenerazzjoni fiżika, iżda kontenituri ta’ mħabba, kanali li minnhom tgħaddi enerġija spiritwali li tħalli fil-kittieba sens kbir ta’ kuntentizza.
Minflok ma tgħatti dan is-sinjal ta’ taħsir, il-poetessa tirreferina għalih, tenfasizza l-preżenza tiegħu u tfakkar li, wara kollox, hemm id-demm – il-ħajja, l-enerġija – għaddej minnhom.
"Il-Party" mhijiex daqstant pożittiva, iżda hemm attitudni kważi infantili lejn il-vini: Ganado timmeravilja ruħha bil-kuluri tal-vini wara li xxebbahhom ma’ bżieżaq (li qegħdin jinfaqgħu).
Doreen Micallef ukoll tagħti deskrizzjonijiet disfemiċi tagħha nfisha.
Aktar milli lejn laħamha, Micallef tiġbed il-ħarsa lejn għadamha.
Fejn il-ġisem klassiku femminili huwa wieħed imlaħħam – ix-xufftejn, is-sider, il-ġenbejn – il-ġisem li Micallef tipproġetta huwa dejjem skeletali.
"Profezija" (1975) turi l-kustilji tal-poetessa; "Tetelestai" (1979) titkellem fuq "l-uġigħ tas-sinsla mfarrka" (v. 36); "Irrid Inkun Waħdi Biex Nibki" (1979) turi lill-poetessa li tispiċċa għarwiena quddiem kulħadd u d-dehra kellha tqajjem ħasra (anki jekk effettivament ħadd ma beka magħha), l-istess kif jiġri f'"De Profundis" (1979); "Profetika" (1979) mhux biss turi lill-kittieba għal darba oħra għarwiena iżda tidher "bil-għadam/iċekċek" (vv.
12-13), preċiżament kif tidher f'"Natura Morta" (1980); "Kyrie" (1980) turi "l-għadam żverġnat" (v. 50).
Kif jinnota Oliver Friggieri fid-daħla tiegħu għal Kyrie, il-poeżija ta' Doreen Micallef hija mgħobbija b'"lingwaġġ tal-għera fiżika" fejn in-"nudità hi kemm spiritwali u kemm fiżika" (Micallef, 1980: 8).
Din, iżda, mhijiex nudità li tpaxxi l-għajn għaliex il-kixfa turi ġisem xipli, batut u ikrah, u dan jiġri l-aktar għaliex flok laħamha Micallef turi l-iskeletru dgħajjef u mweġġa' tagħha.
F'din il-poeżija l-mara hija kontinwament għarwiena u Micallef, kif kellha tagħmel warajha Grech Ganado, u kif għamel ukoll Karmenu Vassallo, turi l-kruha mingħajr diffidenza.
Fl-artiklu tagħha dwar l-għera, Elizabeth Grosz tikkummenta li "[n]akedness is a state of vulnerability" (2006: 194).
Il-fraġilità ta' Micallef, il-kruha, tidher appuntu fir-referenzi kontinwi għall-għadam.
L-għera ta' Micallef hija għera kerha, nieqsa mill-element erotiku li s-soltu jiġi assoċjat mal-ġisem mikxuf.
Għalhekk il-poeżija tagħha ssir ossarju li fih hemm maqbuda ruħ.
Fuq kollox, il-ġisem huwa difettuż għaliex jinsab fi proċess deġenerattiv.
Il-preokupazzjoni bil-mewt x'aktarx li hija l-kaġun tad-diskors kollu fuq il-kruha; il-mewt hija l-apiċi tal-ikrah u l-mistmerr.
Dawn l-iġsma kollha li l-poeti tkellmu dwarhom – dawk sbieħ u dawk koroh – fl-aħħar mill-aħħar huma katavri futuri.
Il-katavru, tikteb Kristeva, joffri mument ieħor tal-abbjett għaliex id-dehra tiegħu taqsam il-fruntiera bejn il-ħajja u l-mewt.
Il-katavru stendut quddiemek huwa fakra tal-mewt tiegħek.
Filwaqt li l-ħmieġ tal-bniedem huwa mistmerr, huwa mkeċċi 'l barra mill-ġisem, il-katavru jindika "il-Jien imkeċċi" (Kristeva, 1982: 4) u allura huwa theddida fuq l-identità.
Il-poeżija tal-mewt tal-ġisem timxi id f'id mal-poeżija tal-mard u l-uġigħ u t-tbatija.
Il-ġisem sabiħ jinsab kontinwament mhedded mill-possibilità li jimrad u mill-eventwalità li jmut.
Dan jirrendi l-ġisem entità difettuża.
Ix-xbihat ta' iġsma deformati b'mankamenti koroh li ġew ittrattati qabel huma biss eżempju wieħed ta' din it-tbatija.
Il-ġisem li huwa sabiħ, b'saħħtu, u mimli ħajja jinsab fi triqtu lejn it-tmiem.
ninħakem
mill-mostru mkagħbar
u midrub
li mhux ħlief ġismi
lest għad-dud
("Bħal Ħrafa [2005], vv.
Din il-preokkupazzjoni bid-deġenerazzjoni fiżika tidher ħafna u ħafna drabi fil-poeżija, tant li jista' jingħad li letteratura bħal din hija memento mori mimli ansjetà u biża'.
Bħal Grech Ganado, Karmenu Vassallo huwa kontinwament konxju tal-fatt li qiegħed isir irmied u jdub ("Waħdi", [1938]).
Ta' dan hemm sinjali tant evidenti:
Xagħri beda jeħfief; snieni bdew jonqsu;
id-dawl t'għajnejja beda jnin bis-siħiħ;
qiegħed nixjieħ fil-milja ta' żgħużiti
u mmil bħal qasba 'l hawn u 'l hinn mar-riħ.
("L-Aħħar Taqbida" [1944] vv.
Dan huwa d-destin sempliċi tal-ġisem: il-"ġisem marid" (v. 6) li ma jdumx ma jsib qabru ("Il-Bniedem" [1959]).
Achille Mizzi fil-poeżija "Individwalità" (1987), juri kif tant hija unika t-triq tad-destin tal-bniedem li saħansitra l-affarijiet li jmantnu l-ġisem qegħdin, simultanjament, jeqirduh.
Għal Carmel Attard tant huwa ovvju dan il-proċess deġenerattiv li jsejjaħlu "Clichè" (1972); madankollu, xorta jibqa' jitkellem fuqu, bħalma jagħmel f'"Wara Dan Kollu" (1980) u f'"Eżistenza Ġdida" (1980) fejn jiddikjara kif "qajl qajl il-qawwa twarrab minn ġol-ġisem" (v. 17).
Kif jagħmel Dun Karm f'"Żagħżugħ ta' Dejjem", Joe Friggieri jinnota l-qosor ta' ħajjet il-ġisem uman meta jqabbilha mal-ħajja ta' elementi oħrajn tan-natura, bħalma jagħmel f'"Buganvilla" (1992): il-"ħajja taħrab tiġri/mill-pori ta' ġisimna" (vv.
Qabel ma joqtol, iż-żmien ikerrah.
F'riflessjoni dwar l-età tagħha stess, ispirata minn artiklu ta' James Atlas (1997), Vivian Sobchack (2004: 36) tinnota li d-dehra xiħa ġġegħilna nistħu, aktar u aktar minħabba li l-ġisem inqisuh aktar bħala xbieha milli bħala essenza.
Din il-mistħija ġġiegħel lil dak li jkun jiddisassoċja ruħu mix-xbieha tiegħu stess u fil-mera jara lill-Ieħor.
Għalhekk Karmenu Vassallo f'"Issa Li" (1959) jirreaġixxi għaż-żmien billi jipprova jgiddeb dak li qiegħed jara u jħares lejh innifsu bħala Ieħor:
U b'sieqi l-waħda ġewwa l-ħofra, arani
nistħajjel l-oħra ttul sa xfar iż-Żmien,
nistħajjilni farfett meta fis-sewwa
itqal ġismi miċ-ċomb, marid, għajjien. (vv.
Sobchack hija tal-opinjoni li din il-mistħija tmiss aktar lin-nisa milli l-irġiel.
Għalhekk hawn din il-pressjoni kollha għal proċessi sintetiċi ta' tisbiħ u tentattivi kosmetiċi oħra biex in-nisa jiksbu lura ż-żgħożija mitlufa.
Għalkemm, kif qiegħed jintwera, anki l-poeti rġiel iħarsu fil-mera u jippruvaw igiddbu dak li qegħdin jaraw, huma iktar numerużi l-eżempji ta' poeti rġiel li jħarsu lejn nisa li xi darba kellhom ġisem sabiħ u ż-żmien kerrahhulhom.
Ngħidu aħna Victor Fenech, fil-poeżija "Dawra Durella" (Azzopardi et al, 1968) jitkellem dwar Susan li tilfet "l-afrodiżmu" u li spiċċat skeletru.
F'"Ombra" (2005) jitkellem fuq din il-mara li xi darba kellha ġisem li jqanqlu:
Naħseb 'il fuq minn tletin sena kont ili ma naraha.
Rajtha dalgħodu u għaraftha … minkejja t-telqa ta' suritha u t-toqol ta' mixjitha.
Lili ma ratnix; kienet miexja ħarstha 'l isfel, tiġbed riġilha l-minfuħa.
Tħassartha meta lmaħtha hekk misluħa.
Ftakartha f'renju ieħor dawl-u-dija: sidirha merfugħ, ħarsitha rimja xrar, persuntha enerġija.
Xi klikka boloh konna dak iż-żmien: tħalita ġuvintur mitluqa l-Premier, nixorbu l-lager / nittantaw lix-xemx għaddejja … U hi waħda mill-isbaħ xmux tas-sittinijiet, tfuħ-tleqq bħal ġiżimna fi ġnien is-sħarijiet.
Kemm friefet kebbsitilna fil-fondoq ta' qalbna, x'ħakma xenqat moħbija żergħet ġewwa fina!
Kif xegħlet tbissimtha setgħana, u b'liema qilla ħarrkitilna l-irġulija tagħna!
Illum li wiċċha ħdar u mtlew riġlejha vini – illum li jien ukoll sirt ħajti ngħodd fil-griż tal-mediċini – illum inħares lejha u nħoss qalbi tingħafas.
U fl-istess ħin niżżiha ħajr li għal mument reġġgħetni lura għall-għodwiet penit u, bla stennejt, erġajt rajt żnied id-dawl fil-għaxijiet kubrit.
Il-ħasra li jitkellem dwarha Fenech, għalkemm indirizzata lejn il-mara, hija, fl-aħħar mill-aħħar, il-ħasra tal-innifsi.
Dan jintwera permezz tal-element nostalġiku li jfiġġ fi tmiem il-poeżija.
L-istess nistgħu ngħidu għal numru ta' poeżiji li fihom il-poeti jmorru lura fil-passat, jitħassru lil xi ħadd li xjieħ jew miet, u mbagħad idawru d-diskors għal fuqhom, jew inkella għal numru ikbar ta' poeżiji li fihom il-poeti jiftakru l-imgħoddi tagħhom u jqabblu x-xbieha ta' ġisimhom tal-lum ma' dik ta' dakinhar.
Li jidher ukoll f'poeżiji bħal din ta' Fenech huwa li l-għajn maskili lesta tikxef il-kruha tal-ġisem femminili li xjaħ.
U dan ifisser ukoll li l-mara li xjieħet u kriehet titlef il-valur kollu li kellha.
Ġaladarba "the body is made, not born" (Orbach, 2009: 139) il-ġisem li jieħu forma li ma tmurx ma' dak li hu mixtieq mill-għajn jibda jidher ikrah, sakemm ukoll mhux mistmerr.
Ix-xjuħija titqies biss bħala l-finalizzazzjoni tal-ġisem, u għalhekk hija kkaratterizzata mit-tbatija fiżika.
Hemm numru kbir ta' poeżiji ta' kittieba differenti, li jħarsu lejn ix-xjuħija u jinterpretawha bħala tbatija, marda.
Hekk jinterpreta x-xjuħija Anton Buttigieg f'poeżiji bħal "Ix-Xwejħa tar-Raħal" (1962), "Żmien ix-Xjuħija" (1962), "Rose" (1965), "Katarin u l-Pjanu" (1965), "Ix-Xwejħa u r-Ritratt" (1965), "Min Minnhom?" (1974), u "Il-Kappella tal-Paċi" (1974).
F'dawn il-poeżiji jidhru biss iġsma deġenerati bi snien qegħdin jaqgħu, b'xagħar jibjad, u b'għajnejn jitilfu d-dawl.
Bħal Buttigieg jagħmlu Rużar Briffa ("Vjolin Marid"), Ġużè Chetcuti ("Xiħ u Xiħa" [1964]), Marjanu Vella ("Taħt Ritratt" [1969]; "Tektika" [1985]) u anki Joe Friggieri ("In-Nies fil-Knisja" u "Xjuħija" [1991]).
Jispikka wkoll il-ġisem għajjien.
B'għeja m'aħniex nifhmu dik l-għeja fiżika li taħkem lill-ġisem wara attività impenjattiva jew strapazzanti, iżda l-għeja tal-ħajja, tat-tbatija.
Din l-għeja hija psikosomatika, metaforika, bħalma nsibu fil-poeżija ta' Oliver Friggieri "Ħerba":
Għajnejha jiġru 'l hawn u 'l hinn f'tellieqa
ifittxu, u jħammru bid-demgħat li jinżlu
sal-ħofor ta' ħaddejha.
Il-wiċċ ma jisraq
Laħamha, lewn ix-xemgħa,
tilef il-ġmiel u l-milja tal-imgħoddi.
Xofftejha ma jafuhx il-lewn tal-qrolla
li jafu ta' oħrajn.
bla fasla ma jiġbidx għajnejn. (vv.
Din il-mara ma tikkwalifikax mal-klassifikazzjoni tas-sabiħ: ħaddejha mhumiex imlaħħma u ruxxana, u ħadd ma jħares lejha.
Wiċċha ikrah: kuluru stramb u xufftejha bla lewn.
U lbiesha la hu eleganti, u wisq anqas seduċenti.
Fuq kollox għandha l-mixja għajjiena u qiegħda tibki.
Id-dehra ġġib il-ħasra, mhux id-diżgust, iżda kollox jindika kruha.
Għajnejha jirriflettu l-ansjetà.
Fin-nuqqas tal-kittieb li jindika l-kawża ta' dan kollu, wieħed ikollu jinterpreta din id-deskrizzjoni bħala l-effett tal-għeja tal-ħajja.
Deskrizzjoni simili nsibuha fil-poeżija ta' Anton Buttigieg "Żewġ Kantanti" (1974), fejn l-ewwel kantant għandu "wiċċu sfajjar" (v. 1) u l-libsa tiegħu hija "bil-wisq mikduda" (v. 2).
L-istess għeja, l-istess tbatija tingħata dimensjoni fiżika minn Achille Mizzi f'"Reqqa ta' Qalb" (1980) fejn il-mixja tal-ħajja timla l-idejn "bl-imfafet u l-bżieżaq" (v. 4).
Ma' dawn l-eżempji jistgħu jiżdiedu l-poeżiji "Il-Poeżiji tal-Baħrija" (1991) u "Alla Mejjet" (1991).
Fl-ewwel poeżija Joe Friggieri jitkellem fuq "ir-radda fonda" li "ħalla f'ġismek/ moħriet iż-żmien" (vv.
Fit-tieni xogħol ir-raġel jispiċċa "għajjien" u t-tfal ukoll għajjew "b'idejhom lejn is-sema" (v. 1).
F'dan l-aħħar eżempju huwa l-ġisem żgħir li jidher ikrah, jiġifieri l-kruha mhijiex riservata biss għall-iġsma xjuħ.
Il-kruha fit-tfal diġà dehret f'xi xogħlijiet ta' Mario Azzopardi osservati aktar qabel.
Dawk kienu tfal b'ġisem deformat filwaqt li t-tfal f'"Alla Mejjet" huma għajjenin taħt it-toqol tal-ħajja.
Din l-għeja, għaldaqstant, mhijiex l-att finali daqskemm preludju għal aktar kruha.
Il-ġisem tat-tfal, li f'okkażjonijiet oħrajn ġie romantiċizzat (speċjalment f'dawk il-poeżiji li fihom il-kittieba jenfasizzaw il-kruha attwali permezz tal-kuntrast mal-imgħoddi tagħhom) hawnhekk jidher batut daqs il-ġisem ta' ommijiethom u missirijiethom.
Il-poeżija "Ħerba" (2002) ta' Oliver Friggieri tkompli hekk:
Tarbija qed titbandal fuq dirgħajha
u tħaddan għonqha.
Żewġt itfal li f'wiċċhom
jinqara l-ġuħ u fil-kisra t'għajnejhom
l-għatx tal-imħabba tat-tfulija, miexja
bla jafu fejn se jaslu, u b'idejhom
iġebbdu d-djul ta' min wellidhom. (vv.
L-inġustizzji tal-ħajja u t-toqol tagħha jagħfsu anki fuq iż-żgħar u l-poeżija turi dan billi tħassrilhom id-dehra ta' ġisimhom, bħalma jiġri fil-poeżija ta' Rużar "It-Tfal tal-Orfni" (1983) li "donnhom xjuħ ta' ħamsin" (v. 28).
Qabel ma joqtol iż-żmien imarrad.
Il-mard ukoll jispikka fil-poeżija li tħares lejn il-ġisem u huwa marbut ħafna mad-diskors dwar ix-xjuħija, tant li nistgħu ngħidu li x-xjuħija ħafna drabi titqies bħala marda minnha nfisha (Williams u Bendelow, 1998: 76).
Għalhekk ukoll Fenech jitħassar lill-mara tal-Premier u jiġbed l-attenzjoni tal-qarrejja għall-fatt li anki hu xagħru bjad u qiegħed jieħu l-mediċini.
Iżda hemm mard ieħor, dak li mhux bilfors jintrabat mal-età, bħall-mard kroniku u agħar minnu l-mard terminali.
Dan il-mard ikompli jenfasizza l-fraġilità tal-ġisem li tbeżża' ħafna lill-bniedem.
Id-dama fil-poeżija ta' Joe Friggieri "Sefora" (1991) tiġi erotiċizzata bid-deskrizzjoni ta' "spallejha mikxufin" (v. 13), id-dehra tagħha hija "immakulata".
Madankollu, il-qarrej isir jaf li għandha d-dijabete.
Il-kruha tal-mard terminali ma tidhirx biss minħabba n-natura qattiela tiegħu, imma anki fid-dehra li jagħti lill-ġisem.
Marjanu Vella, fil-poeżija "Il-Lejla" (1975) jitkellem fuq "il-waħx tal-bidla" malli jiltaqa' ma' xi ħadd li kien jaf u li huwa viżibilment marid.
L-istmerrija ta' dak li jara quddiem wiċċu tintwera bil-metafora ta' "dwiefer ix-xitan" u bir-referenza għall-grottesk:
Ħassejtni quddiem maskra li tintlibes
fil-karnival, għad-daħk ta' nies bla rażan
– rajt il-grottesk fil-ħin tal-aqwa tiegħu. (vv.
Il-ġisem marid jispiċċa mistmerr, tant li jidher grottesk, ikrah u tad-daħq fl-istess waqt bħall-maskeruni tal-karnival, bħall-buffi, bħat-tbissima tal-iskeletru.
Din il-kruha tiġi abbjettata, kif jintwera fil-poeżija ta' Achille Mizzi "Skandlu" (1967).
L-istess bħal Marjanu Vella, Mizzi jara l-element umoristiku fl-agunija ta' raġel li tatu anġina u ħallietu mejjet fuq it-tarġa tal-bieb – "tikkummiedja l-agunija" (v. 3) – għalkemm dan huwa umoriżmu iswed għax l-agunija hija "mkerrha".
L-element grottesk fix-xbieha fiżika tal-moribond jiskandalizza lill-poeta li jispiċċa mdiehex bid-dehra kerha tal-ġisem mejjet, f'eku ta' dak li tikteb Kristeva dwar il-katavru u l-abbjett.
"Stennija" ta' Daniel Massa (1989) ukoll titkellem fuq id-dehra ta' bniedem li l-mard wasal biex joqtlu.
Massa ma jidħolx fid-dettall tad-dehra ta' dan il-bniedem iżda jitkellem fuq "mistħija", għax id-dehra tal-mard hija dehra mistmerra, u l-istess bħal Marjanu Vella u Achille Mizzi jitkellem fuq il-ħasda.
Il-poeżija tista' toffri spettaklu morbuż tal-iġsma morda u moribondi.
Diġà ntweriet il-lista ta' poeżiji ta' Mario Azzopardi li jitkellmu fuq mard ikrah assoċjat mal-ġisem femminili.
Ma' dawn iridu jiżdiedu oħrajn li jagħtu deskrizzjoni grafika tal-ġisem qiegħed jintemm, bħalma jidher f'"Awtopsja" (1984):
L-ebda pillola ma taljenak.
L-ebda morfina
ċ-ċirkolazzjoni tal-uġigħ.
Dbabar skuluriti jiċċirkundaw
l-għaqda demm tat-trombożi.
Fuq qalbek tbenġila qadima
lewn il-ħarifa tal-ħass ħażin.
Il-ġenitali marbutin għoqda.
Awsteri jew ridikoli. (vv.
L-istess fi "Sptar San Luqa: Taqsima tal-Emerġenza" u f'"Manhattan" (1994):
U l-għajta tinvadi ċ-ċelluli jibjadu
tiċċappas bix-xaħam li sadd l-arterji
bl-aċtu fl-imsaren jerħu
tiċċappas bid-demm imblukkat.
("Sptar San Luqa" vv.
Profeta mċerċer jiżloq fuq il-manifesti tal-lunatiċi
jew il-bewl aħmar ta' Kristu li wasal minn Montreal
bil-borża
mdendla bil-pajp imqabbad mal-bużżieqa tal-awrina
jfittex klinika tal-kanċer
Ħafna drabi din il-morbożità tal-mard tidher fil-kuntest mediku, f'xenarju li ġeneralment jieħu lill-qarrej fis-swali mnikkta tal-isptar.
Kif jindika t-titlu tagħha, il-poeżija "Fi Sptar" (1967) ta' Achille Mizzi tieħu lill-qarrej iżur persuna marida serjament u jintlaqa' mir-"riħa tal-kankru/u l-biki tal-morda" (v. 7-8), kif ukoll "miż-żlieġa tad-dmugħ" (v. 9) li donnha qiegħda tixħet "il-ħarsa ddisprata/ta' ħniena, ħniena, ħniena" (vv.
L-erotiżmu tal-mard
Waqt li jħares lejn missieru jmut bil-kanċer, wieħed raġel jaħseb fis-sess.
Waqt li jħares lejn raġel li wkoll qiegħed imut bil-kanċer, ġuvni jitqanqal sesswalment għal mart il-moribond.
Waqt l-att tal-imħabba raġel ixebbah lilu nnifsu ma' kirurgu jieħu gost idewwi ferita tinten bil-materja.
Il-morbożità fix-xeni grafiċi tal-poeżiji diskussi ftit ilu tilħaq livell ogħla meta jiġi nnutat li l-istmerrija tal-mard u l-mewt jistgħu jiġu mżewġa mat-tqanqil erotiku.
Il-ħsieb biss li l-mard u l-mewt – u allura l-ikrah – jistgħu jġorru setgħat erotiċi faċilment imeżmeż lil dak li jkun.
Madankollu l-letteratura għandha tradizzjoni twila ta' kif dawn il-poteri jiltaqgħu u jitħalltu flimkien.
Dak li hu mistmerr iwassal għal xewqat qawwija u dan jgħodd ukoll għall-mard u l-mewt: l-istmerrija u l-orrur huma l-motivazzjonijiet ewlenin tax-xewqat ta' dak li jkun (59).
F'"Xewqat Novembrini Fuq Sodda-Qabar" (Ġ.
Borg et al, 1967) Albert Marshall jagħti deskrizzjoni grafika ta' missieru moribond li tiffoka fuq it-tbatija ta' ġisem li marad u wasal biex jintemm:
għaliex?
biex toqmos minn għajnek bakterja ħadra
mal-milja tad-demgħat?!
biex titma' minn ġismi lill-kankru
jgħawwarlek il-pulmun?!
ħallini ngħarbel l-ubermann ta' nietzche!
x'jiswieli naħseb fik?!
ħallini nxappap it-tajjar fid-dmija
tiċċarċar mill-imsiemer ta' wiċċ ibnek! (vv.
Jissemmew il-fluwidi tad-diżgust bħall-materja u d-dmugħ u d-demm; jissemmew is-sinjali averżivi tal-mard bħalma huma l-imsiemer fuq il-wiċċ u, agħar minn dan, il-kankru fil-pulmun.
Iżda l-ħasda lill-qarrejja tiġi bl-ammissjoni ta' Marshall li
jekk tmut illum,
għada, bla skruplu ntarrax sens il-ħarsa
b'għaxi ta' hena
f'alabastru mlaħħam ta' riġlejn it-tfajla
imħarrqa nofs dublett! (vv.
Ix-xena tal-missier moribond tiġi ddevjata fix-xewqa sesswali, fix-xbieha erotika tat-tfajla mlaħħma b'saqajha mikxufin.
Id-dehra ripulsiva tal-ġisem qiegħed jispiċċa ma twaqqafx lill-poeta milli jikkonċentra fuq il-ħsibijiet erotiċi, anzi ssaħħaħhom.
Mario Azzopardi jagħmel l-istess ħaġa fil-poeżija tiegħu "Clinic Blues" (Azzopardi et al, 1972):
safra mewt xufftejha biss qroll
il-mara li sahret tbatija bla ħlas
tħakket qrib żewġha kkundannat
ħares ja mara safra mewt
ħares kemm nixtieqek
ħares li jien m'iniex b'jiemi magħduda
bħall-borża marida bilqiegħda maġenbek
ħares li jien mhux bħal żewġek
bħall-messaġġi tal-etteriku qalbha ħabbtet
teleprinter u xenqitha sparat vleġġa minn
quddiem il-borża mħeddla f'għajnejn min
lagħab għall-istedina:
stennieni sakemm jirkeb id-dgħajsa tal-mewt
għax nibqa' nitħassru fis-sodda ta' mħabbtek
mal-qamar jispjuna fuq dnubna
stennieni sa jkun intemmlu l-ewwel vjaġġ
żewġi ma jdumx
u l-pilloli fil-but ta' ġewwa m'għandhomx saħħa
iħalluh jifridna
stennieni ftit ieħor (vv.
F'dan il-każ hemm tnejn min-nies maġenb ġisem marid b'marda kerha ħafna li qiegħda toqtlu li qegħdin jistqarru x-xehwa tagħhom it-tnejn għal xulxin, għax mhuwiex il-poeta biss li qiegħed jistqarr it-tqanqil purament sesswali għal dik il-mara iżda din ix-xewqa hija reċiprokata.
Il-ġisem moribond, jew kif inhu metaforizzat "il-borża marida", huwa xena averżiva ta' mewta orribbli, dehra li hija pariġġ is-sfura ta' wiċċ il-mara.
Iżda xufftejha – u ma rridux ninsew il-paralelliżmu bejn ix-xufftejn u l-parti intima tal-mara – huma miżbugħin ħomor nar, jistiednu lill-poeta.
Dak li laqqa' lil dawn it-tnejn huwa l-ġisem moribond, u għaldaqstant jekk il-ħajra tagħti lok għall-kuntatt, dan ikun seħħ bis-saħħa tal-ġisem mitruħ.
Hemm ċerta kompliċità bejn it-tnejn, hemm ukoll ċerta stennija għall-mewt, l-istess kif kien hemm fil-poeżija ta' Marshall.
L-att sesswali skont Achille Mizzi huwa att vjolenti ħafna, għallanqas kif jidher fil-poeżija "Masculum et Femminam Creavit Eos" (1967): il-ġenitali maskili jixxebbhu ma' "ras il-vleġġa" (v. 12) u "serp mitwi" (v. 31).
Il-parti tal-mara, għall-kuntrarju, hija l-parti passiva li tirċievi ġo fiha, li tispiċċa ppenetrata, ivvjolentata u mirbuħa.
Għalissa, l-importanti huwa li jiġi nnutat li l-parti tal-mara tiġi metaforizzata ma' ġerħa li tnixxi l-materja.
U, terġa', "l-id imħarrġa tal-kirurgu/ma tistmellx" (vv.
26-27) dak li forsi għandu jkun mistmerr: il-mard.
F'dan il-każ dak li huwa diżgustanti jidher erotiku u mixtieq.
Barra li tixxebbah ma' marda, il-vaġina tixxebbah ukoll ma' fjura – u allura jsir it-tlaqqigħ tal-ikrah mas-sabiħ.
U mbagħad irid jingħad ukoll li l-metafora l-oħra tal-vaġina hija ta' "forġa ta' vulkan" (v. 19), l-enerġija tbaqbaq li hija l-oppost tal-fjura passiva, tal-ġerħa muġugħa.
Il-ġisem ikrah jieħu forom u karatteristiċi differenti, l-aktar għaliex il-figura umana minnha nfisha hija proċess fluwidu u test mhux mitmum.
Anki hawnhekk, il-Ħarsa li tiġġudika u tikklasifika l-iġsma ffukat l-aktar fuq il-korp femminili.
Il-korpulenza tidher li hija kwalità li interessat ħafna lill-kittieba.
Filwaqt li Dun Karm ra l-korpulenza femminili bħala l-ideal tal-ġisem Malti, il-poeżija aktar riċenti, influwenzata mill-Ħarsa kolonjali u minn dik normattiva tal-Punent, esprimiet stmerrija kbira għal din il-kwalità.
Din l-istmerrija taddotta żewġ attitudnijiet: jew tirredikola dan il-ġisem, jew inkella toġġezzjona għalih għax tqisu difettuż, kemm f'sens fiżiku kif ukoll f'sens morali.
Bħalma osservaw diversi ħassieba femministi, il-forma mbaċċna, korpulenti u ħoxna ġiet assoċjata mal-korp femminili u fid-drabi inqas numerużi meta l-Ħarsa tinxteħet fuq iġsma maskili, il-ħxuna 'tiffemminizza' dak il-ġisem.
Tant hu hekk li fil-poeżija Maltija il-maġġoranza ta' iġsma ħoxnin huma femminili b'xi eċċezzjonijiet.
Iżda filwaqt li l-ġisem oħxon femminili jiġi rredikolat, fil-konfront rari tal-ħxuna maskili l-attitudni li tittieħed mhijiex waħda belliġerenti.
Il-ħxuna, mela, tibda titqies bħala kruha li flimkien mal-kruhat l-oħrajn tiġbed l-attenzjoni tal-poeta.
Mal-ħxuna hemm kruhat oħrajn li l-poeta jikteb dwarhom: il-funzjonijiet diżgustanti tas-sistema bijoloġika tal-bniedem, l-iġsma difettużi minħabba li huma morda, ħandikappati jew 'sempliċiment' koroh.
Dan l-istudju jikkonferma studji li saru bnadi oħra li hemm partijiet tal-ġisem, bħall-warrani u s-sider, li jlaqqgħu l-erotiku mal-maħmuġ u l-mistmerr, filwaqt li partijiet oħrajn, ngħidu aħna l-widnejn u l-imnieħer, jieħdu prominenza fix-xbihat ta' iġsma koroh.
Hemm ukoll il-każ tal-mostrożità, dawk l-iġsma li ma jikkonformawx mal-liġi għax huma abnormali.
Minkejja d-dehra aborrenti ta' dawn l-iġsma, is-sura mostruża tinċita l-Ħarsa u l-istess jiġri fil-poeżija fil-lista twila ta' iġsma li għalkemm koroh jiġbdu l-attenzjoni ta' numru ta' poeti.
Iżda x'aktarx, kif targumenta Braidotti, l-ikbar mostru fl-ekonomija maskili hija l-mara.
Il-poeti rġiel affaxxinaw irwieħhom daqskemm abbjettaw il-ġisem tal-mara, mostruż fis-sens li jieħu suriet differenti, jarmi likwidi diżgustanti, jilqa' fih fluwidi meqjusin moqżieża u meqjus bħala perikoluż.
Il-mostrożità tal-mara fil-poeżija Maltija tidher l-aktar taħt il-forma ta' theddida li s-sesswalità bla rażan tagħha tixħet fuq ir-raġel.
Terġa' u tgħid, minkejja n-numru kbir ta' poeżiji li fihom poeti rġiel jesprimu mħabbithom lejn ommhom, ir-relazzjoni bejn i-poeta u ommu tieħu forom partikolari malli tfiġġ il-mostrożità tal-omm.
Il-poeta raġel jinġibed lejn l-omm fl-istess waqt li jabbjettaha, u jagħmel dan għax m'għandux triq oħra għall-formazzjoni tal-innifsi tiegħu.
Huma x'inhuma l-forma u t-tip ta' kruha tiegħu, dan il-ġisem ma jonqos qatt li jiġbed l-attenzjoni u jikkmanda l-ħarsa, kemm jekk hija ħarsa ta' stmerrija jew ta' simpatija.
L-ikrah għandu s-sabiħ tiegħu.
IL-ĠMIEL
Kif intwera fil-kapitlu dwar il-Ħarsa, għajnejn il-kittieba ħafna drabi jinxteħtu fuq l-iġsma u din il-ħarsa, minbarra li tinforma, tagħti gost.
Għalkemm il-gost jista' jinstab anki fl-ikrah u fil-mistmerr (Wolff, 2006: 145), l-akbar sors ta' pjaċir jittieħed meta l-ħarsa taqa' fuq il-ġisem is-sabiħ.
Kif jargumentaw Furnham u Swami fil-ftuħ tal-ktieb tagħhom dwar il-ġmiel korporali, The Body Beautiful: Evolutionary and Sociocultural Perspectives (2007), mhijiex ħaġa wisq faċli li jiġi stabbilit bi preċiżjoni liema huma l-fatturi li jiddefinixxu l-ġmiel ta' ġisem, anki għaliex il-ġmiel minnu nnifsu għandu storja (Eco, 2004).
Kif turi l-osservazzjoni dwar il-ħxuna, il-komponenti tal-ġmiel jinbidlu għaliex huma ddeterminati minn forzi soċjali minbarra psikoloġiċi.
Dan jintwera biċ-ċar fil-kapitlu li jirrakkonta l-istorja tal-ġisem Malti: l-ideoloġija dominanti tal-ħakkiema Britanniċi bidlet il-kunċett tas-sabiħ fir-relazzjoni tal-ġisem: in-nisa korpulenti bil-mod il-mod bdew jitqiesu difettużi u fihom naqas il-ġmiel li kien ammirat qabel bdiet l-invażjoni ta' din l-ideoloġija.
L-istess jidher li ġara fir-rigward tal-karnaġġjon – il-bjond jibda jiġi ammirat daqs jew anki aktar mill-karnaġġjon nattiv, anki jekk dan, kif intwera, huwa kwalità problematika.
Dan ma jfissirx li bilfors hemm ideoloġija strettament lineari f'dak li jikkostitwixxi s-sabiħ: bħal f'kull ħaġa oħra, il-messaġġi dwar is-sabiħ jistgħu jkunu kontradittorji.
Dawn il-kontradizzjonijiet joħorġu fil-beraħ aktar ma wieħed jikkonsidra li l-ġmiel huwa fenomenu ankrat mal-ġens, mar-razza u l-kulur.
Kif tinnota Maxine Craig (2006: 160), f'mument partikolari se jkunu qegħdin jiċċirkolaw kejliet varji tal-ġmiel li jixhdu r-relazzjonijiet tal-poter imsawra minn diskorsi differenti.
Il-mistoqsija bażika li tipprova tifhem x'inhu li jagħmel ħaġa jew persuna sabiħa hija dik li mmotivat l-istudju tal-estetika.
Il-ħassieba Griegi diġà ħassew il-ħtieġa li jaffaċċjaw il-mistoqsija, bħalma jagħmlu Platun fis-Simposju (1997c) u Aristotli fil-Poetika, li minkejja d-differenzi ta' bejniethom raw il-ġmiel fl-ordni u l-perfezzjoni.
Bosta kittieba, influwenzati mit-tagħlim tal-Greċja Klassika, baqgħu jsostnu li l-ġmiel huwa fenomenu li jista' jitkejjel xjentifikament.
Kif jinnotaw diversi kummentaturi femministi, fosthom Holliday u Sanchez Taylor (2006), il-kunċett klassiku tal-ġmiel huwa diskursiv u ideoloġiku għaliex, kif jagħmel Da Vinci fil-kejl tiegħu tal-ġmiel, il-perfezzjoni tintwera bħala kwalità maskili.
Studjużi oħrajn juru li l-istorja tal-ġmiel timxi fuq id-demarkazzjonijiet tal-ġens.
Gilman (2001) juri mhux biss kif l-ispeċjalisti tal-kirurġija estetika fis-seklu dsatax imxew mal-formulazzjoni Ħellenika tal-ġisem perfett, iżda anki kif fis-seklu wieħed u għoxrin għad hemm l-idea li l-ġmiel tal-mara huwa l-prerogattiva tal-għajn maskili.
Filwaqt li xi kittieba ta' xejra konservattiva bħal Roger Scruton (2009) għadhom tal-idea li hemm prinċipji 'sagrosanti' li jiddefinixxu l-ġmiel, huwa evidenti li l-akkademja kritika mis-seklu l-ieħor 'l hawn tagħraf li l-ġmiel huwa diskors minnu nnifsu u bħala diskors għandu elementi li jikklassifikawh.
Iżda fi ħdan it-teorija kritika jidher li qegħdin iseħħu bidliet importanti fir-rigward ta' dak li jiddefinixxi s-sabiħ.
Il-kittieba femministi li xirfu mid-disgħinijiet 'l hawn ta' spiss jikkritikaw il-femminiżmu tas-sebgħinijiet minħabba li qagħad lura milli jiddefinixxi s-sabiħ, anzi jakkużawh b'kallifobija (Wolff 2006: 144).
Humm (2006) targumenta li kitbiet bħal dawk ta' Mulvey (1989a [1975]) u Modleski (1991), u ma' dawn jistgħu jiżdiedu kitbiet ta' femministi oħrajn li ħarsu lejn il-femminilità bħala maskerada (Doane, 1991), jeskludu għal kollox il-possibilità li l-femminili jista' jkun sabiħ, minħabba l-enfasi li jagħmlu fuq l-aġenzija maskili.
Il-ġisem uman ilu taħt l-iskrutinju tal-għajn artistika sa mill-Preistorja, kif jixhdu d-diversi tpinġijiet u skulturi misjuba.
Kif jinnota Brooks (1993: 6), il-ġisem erotiku jista' jitqies bħala dak l-aktar antik għall-fatt li l-ewwel prodotti artistiċi huma rappreżentazzjonijiet falliċi u xbihat ta' nisa fertili.
Brooks jemmen li l-istess jista' jingħad fil-qasam letterarju bikri bħalma jidher f'kitbiet bħal L-Għanja tal-Għanjiet u x-xogħlijiet ta' kittieba Griegi bħal Saffo, kif ukoll dawk aktar riċenti bħalma huma l-għanjiet tat-trubaduri u opri oħrajn Rinaxximentali.
Fl-istħarriġ tal-ġisem is-sabiħ huwa meħtieġ li tiġi identifikata l-korposfera ta' dan l-iskrutinju għaliex in-nozzjoni tal-ġmiel tfiġġ meta tiġi analizzata din il-korposfera.
Għaldaqstant huwa imperattiv li jiġi nnutat liema huma dawk il-partijiet tal-ġisem uman li jiġbdu fuqhom il-ħarsa tal-artisti: liema partijiet tgħattew u liema nkixfu, liema partijiet tħallew barra u liema ġew ippreżentati b'dettall fin, liema jagħtu gost u liema jiddisturbaw, liema huma dawk li jqajmu tqanqiliet erotiċi u l-oħrajn li jħallu lil min iħares passiv.
Il-mara s-sabiħa
Il-kunċettwalizzazzjoni postmoderna tħares lejn il-ġisem uman mhux aktar bħala oġġett fiżiku iżda, aktar minn hekk, bħala binja kulturali, storika u lingwistika (Pollock, 2003: xxvi; Zita, 1998: 145).
Mingħajr dubju, il-ġisem l-aktar viżibbli fil-qasam letterarju (bħal fl-oqsma artistiċi l-oħrajn) huwa dak tal-mara.
B'xi mod jista' jingħad li dan il-ġisem huwa sabiħ.
Għalkemm il-fattizzi tal-mara s-sabiħa jistgħu jvarjaw, jekk mhux ukoll jikkontradixxu lil xulxin minn poeta għal ieħor, il-viżjoni tal-poeti hija ddominata minn dan il-ġisem li, irrispettivament mis-sura tiegħu, jitfaħħar għal ġmielu.
Huma t-ton u l-kummentarju dwar il-ġisem, aktar milli l-kwalitajiet tiegħu, li jikkomunikaw il-kunċett ta' ġmiel lill-qarrejja.
Dak li l-poeti jaraw sabiħ fil-mara li qegħdin iħarsu lejha se jitqies bħala sabiħ mill-qarrejja nfushom ġaladarba, kif intqal fl-osservazzjonijiet dwar il-Ħarsa, dak li jaraw il-qarrejja huwa ddeterminat mill-poeżija.
Filwaqt li hemm każi fejn il-poeti jagħtu deskrizzjonijiet ta' dan il-ġmiel, f'oħrajn id-deskrizzjoni hija minima jew anki nieqsa għal kollox, u b'hekk il-qarrejja jitħallew jikkunċettwalizzaw is-sabiħ 'tagħhom'.
Hekk ngħidu aħna Victor Fenech, f'diversi poeżiji bħal "Stqarrija" u "Xi Nħobb x'ma Nħobbx" (Azzopardi et al, 1970) jitkellem fuq "tfajliet sbieħ" mingħajr ma jiddeskrivi dan il-ġmiel tagħhom.
Dawk li jaqraw "Marì" ta' Ġorġ Pisani (1949) jibqgħu ma jafux għala n-nies u l-poeta jitgħaxxqu daqstant b'dit-tfajla.
L-istess jista' jingħad fuq it-tfajla li Ġorġ Borg jissaħħar warajha hekk kif jintebaħ li dieħla "raxxa dija/ tiksi" (vv.
6-7) lil ġisimha ("Tfajla Mbierka", 1993).
Daniel Massa joħloq sensiela ta' paraguni assoluti biex jitkellem dwar id-"dehra ta' mħabba/ w sbuħija" (vv.
1-2) f'"Ifjen mill-Kristall" (1989), iżda qatt ma juri lil din il-mara li għandu f'ħarstu lill-qarrejja tiegħu.
Dawn m'humiex l-eżempji kollha li jistgħu jinstabu fejn il-kittieb iżomm il-ġmiel li qiegħed jara għalih u jeskludi lill-qarrejja mill-gost tal-ħarsa.
Hemm każi oħrajn li fihom il-kittieba jagħżlu li jagħtu biss ħjiel ta' dan il-ġmiel mingħajr ma jikxfuh, u dan il-ħjiel jingħata permezz ta' metaforizzazzjoni li tissostitwixxi d-deskrizzjoni.
Hawnhekk tajjeb li jiġi nnutat li huma numerużi l-każi fejn il-metafora hija relatata mal-fjuri jew ħxejjex, jew mat-togħma ħelwa.
"Marì" ta' Ġorġ Pisani (1949) titkellem dwar tfajla li tbigħ il-fjuri u tixxebbah ma' waħda minnhom.
Fil-wiċċ sabiħ ta' tfajla li jibqa' ma jintweriex lill-qarrejja, Victor Fenech jara "kuruna ħibiskus" (v. 9) ("L-Aħħar Laqgħa", 2005) u t-tfajliet sbieħ ta' "Xi Nħobb x'ma Nħobbx" (Azzopardi et al, 1970) huma "friski bħaċ-ċirasa".
Fi "Phthisis!" iż-żagħżugħa tidher qisha qronfla (Vassallo, 1944).
F'"Viżjoni" (1991) minbarra tfal "suwed tuta" u "bniet bi dbielet qosra" (v. 3), Joe Friggieri jara "madonni" b'"wiċċhom peprina" (vv.
Min-naħa tiegħu, Ġużè Chetcuti f'"Lacrymae Belli" (1945b) ixebbah lil Malta ma' tfajla "sabiħa qalb il-frott u l-plejju" (v.3) li "tbus il-ward t'April" (v. 2).
L-eżempji ta' xogħlijiet li jibqgħu lura mid-deskrizzjoni tal-fiżiku femminili, iżda, huma ferm anqas minn dawk li jittraduċu x-xbieha tiegħu verbalment u b'dettall fin.
Il-ġisem tan-nisa huwa viżibbli ħafna fil-poeżija bħalma huwa viżibbli fl-arti plastika, fl-arti performattiva u f'dik tal-immaġni.
Din l-attitudni tikkorrispondi għal dak li Liz Conor (2004: 19) issejjaħlu bħala "l-okularċentriżmu", jiġifieri t-tendenza li l-ħars jingħata l-privileġġ fost is-sensi tal-bniedem u fil-"metaforizzazzjoni tal-għarfien", tendenza li Conor taraha sseħħ sa mir-rakkonti klassiċi, bħall-istejjer ta' Medusa, Narċissu, u Edipu fejn l-għajn u l-ħars huma l-qofol tar-rakkont.
Skont Apostolos-Cappadona (2009: 37) l-okulari huwa l-kontributur ewlieni fit-tiswir ta' kultura, u l-ġisem uman jista' jitqies bħala x-xbieha fundamentali.
Il-viżibilità ta' ġisem il-mara hija aktar ovvja minn dik ta' ġisem ir-raġel, x'aktarx minħabba li, kif turi l-istorja tal-letteratura, hija l-kitba ta' awturi rġiel li l-aktar ingħatat importanza f'soċjetà iddominata minnhom.
Permezz tal-arti, tikkummenta Lynda Nead (1992: 11), il-mara ssir kultura, issir xbieha u b'hekk tiġi kkontrollata.
Filwaqt li, kif intwera fil-kapitlu preċedenti, anki l-mara l-kerha tiġbed lejha l-Ħarsa, ix-xbieha ideali tibqa' dejjem dik tal-mara s-sabiħa għar-raġuni li, kif tikkummenta Nochlin (1999: 131), ix-xbieha tal-ġisem femminili mhijiex iċ-ċelebrazzjoni tal-mara nfisha, daqskemm kontenitur tax-xewqat u l-emozzjonijiet tal-artist maskili.
Il-mara s-sabiħa li tiddomina l-poeżiji tal-awturi rġiel hija, fir-realtà, ix-xbieha tax-xewqat tal-kittieb, ir-rifless ta' dak li jifforma l-ġewwieni tiegħu.
Dan ifisser li ħafna drabi, waqt li l-poeta juri lill-qarrejja tiegħu l-ġmiel ta' din il-mara, jiddjaloga lilu nnifsu.
Hekk jidher li jagħmel Philip Sciberras f'poeżiji bħal "Il-Ballerina" u "Ġitana", u f'"Diane!
(Priżmi [1968]) li bħaż-żewġ poeżiji l-oħrajn titkellem fuq illużjoni, huwa jikkonkludi b'tali mod li juri kemm ix-xbieha ta' Diane kienet, fil-fatt, projezzjoni tal-innifsi tiegħu:
Diane! għalfejn ħallejtni noħlom,
għalfejn ħallejtni nogħxa bil-figura
ta' ġmiel u seħer mixħut fuq pultruna;
biż-żejt imħażżeż f'kwadru tal-pittura. (vv.
Id-dettalji li l-poeti jagħtu ta' ġisem in-nisa huma tali li jerotiċizzaw lill-mara.
Dan minnu nnifsu jixhed il-prinċipju ppreżentat minn Nead u Nochlin u studjużi oħrajn.
Is-silta ta' Sciberras turi kif aktar milli Diane nfisha huma x-xewqat tal-poeta raġel li qegħdin jiffurmaw id-diskors ewlieni tal-poeżija.
Fil-poeżija jidhru dawk id-dettalji li l-poeta jixtieq, dawk li jqanqlu lilu tant li fl-aħħar mill-aħħar, għalkemm il-kitba turi xbieha ta' mara, ir-ritratt prodott huwa dak tal-innifsi tal-poeta.
Il-mara sabiħa li tidher f'diversi poeżiji hija, allura, il-prodott ta' diskors u ta' ideoloġija.
Bħala eżerċizzju diskursiv, il-poeżija għandha s-setgħa li tippropaga messaġġi normattivi dwar il-figura femminili u dwar il-femminilità nfisha.
Analiżi ta' poeżiji dwar il-ġmiel tan-nisa turi li hemm prototip li jiġi ppreżentat kontinwament: il-mara s-sabiħa hija żagħżugħa, fertili u fuq kollox eterosesswali (Bauer, 1999-2000; Jeffries, 2007).
Hija prodott ta' raġunar falliku, ta' ħsieb patrijarkali li jinkwadra lill-mara biex jagħmilha aktar 'kif suppost tkun' (Nead, 1992).
Kif targumenta de Beauvoir f'The Second Sex (1989 [1949]: 267), il-mara ma titwilidx iżda tissawwar mara.
Bosta studjużi ispiraw irwieħhom minn din it-teorija ta' de Beauvoir u wrew kif il-ġens huwa proċess diskursiv immexxi mill-ideoloġija u l-interessi patrijarkali.
Kien hawnhekk li tnediet it-teorija li tiddifferenzja s-sess u l-ġens; tal-ewwel jindika l-attributi bijoloġiċi u t-tieni dawk kulturali li joħolqu d-differenza soċjali bejn sess u ieħor.
De Beauvoir insistiet li r-raġunar patrijarkali joħloq argumenti binarji fejn kollox huwa maqsum bejn maskil u femminil, bil-maskulinità assoċjata mal-moħħ, mal-qawwa, u mas-setgħa, filwaqt li l-femminilità hija marbuta mal-ġisem u ma' dak kollu li b'xi mod huwa inferjuri.
Il-prinċipji bażiċi li dehru f'The Second Sex fetħu t-toroq għall-iskola tal-Femminiżmu Franċiż (Kristeva, Cixous, Irigaray) li minbarra r-referenza għall-psikanaliżi Freudjana u Lacanjana, insistiet fuq l-importanza tal-lingwa fit-tiswir tal-ġens.
Madankollu, id-distinzjoni li De Beauvoir tagħmel bejn sess u ġens ġiet sfidata minn Judith Butler li temmen li anki s-sess huwa kostruzzjoni soċjali.
Ispirata minn Foucault (1990 [1978]), Butler (2006 [1990]: 22ff) tagħmel numru ta' mistoqsijiet li jipproblematizzaw dak li qabel kien jitqies bħala l-karatteristika immutabbli tas-sess u tikkonkludi li ġaladarba din il-karatteristika tista' tiġi kkontestata, allura huwa possibbli ħafna li s-sess – bħall-ġens – huwa tiswira kulturali.
Din is-sensibilità kritika tiddikostruwixxi mqar l-iċken referenza lejn il-mara fil-poeżija.
Mhux biss hemm storja wara n-nisa korpulenti fil-poeżiji ta' Dun Karm, wara t-tfajliet bjondi fil-poeżiji ta' Ġorġ Pisani, Victor Fenech, Achille Mizzi u Mario Azzopardi, jew fix-xbihat ta' tfajliet sdrajjati bil-bikini fuq ir-ramel li jinstabu f'diversi poeżiji mis-snin sittin 'l hawn, iżda l-istess preżenza femminili minnha nfisha hija kostruzzjoni kulturali u allura ideoloġika.
Din il-preżenza mhijiex newtrali; għall-kuntrarju hija mgħobbija b'messaġġi mtaħħta.
Butler (2004: 28) tisħaq li l-bnedmin ma jistgħux jesperjenzaw ġisimhom jekk mhux f'kuntest ta' ideal kulturali.
Din l-idealità hija "soċjalment artikulata" u l-korporjetà "is not thinkable without a relationship to a norm, or a set of norms."
Għaldaqstant, l-osservazzjoni dwar is-sbuħija trid tikkonsidra s-sorsi ta' dawn il-messaġġi li jikkodifikaw in-norma.
Il-ġmiel tal-mara Maltija u Romantika
Fl-ewwel nofs tas-seklu għoxrin Edward Caruana Dingli pproduċa numru ta' pitturi li juru l-ħajja rustika Maltija (Fondazzjoni Patrimonju Malti, 2010).
Minbarra l-pajsaġġ kampanjol, dawn il-pitturi gglorifikaw il-ġisem żagħżugħ ta' xebbiet ħelwin u ġuvintur sbieħ li apparti l-valur estetiku tagħhom setgħu servew ta' metafora Romantika ta' Malta.
F'dawn il-pitturi jispikkaw numru ta' fattizzi li ddefinew il-ġisem Malti: it-tfajliet mibruma, il-wiċċ lixx, delikat u ħamrani, ix-xagħar skur u abbundanti, sider u ġenbejn imdaqqsin, u l-qagħdiet senswali, kemm meta l-figura hija statika u kemm meta għaddejja b'moviment (Fig 10 u 11).
F'ebda figura minn ta' Caruana Dingli ma jidher it-tikmix jew il-ħruq tal-ġilda bix-xemx, li huma kwalitajiet naturali ta' ġisem li jaħdem fil-qilla tax-xemx, u wisq anqas ma jidher xi tip ta' imperfezzjoni jew kruha.
Huma figuri rromantiċizzati u idealizzati.
Hemm xebh intrinsiku bejn il-figuri ta' Caruana Dingli u x-xbihat poetiċi ta' numru ta' poeti, l-aktar Dun Karm u r-Romantiċi.
Il-poeżija ta' Dun Karm "U Jiena Fraħt ..." tagħti deskrizzjoni tat-tfajla "karatteristika Maltija, bil-laqtiet Mediterranji" (O. Friggieri, 1989: 151):
Maqtugħa tajjeb, ftit u xejn qawwija,
Mixjitha turi s-saħħa ta' riġlejha.
Għaxxqitni, ngħid id-dritt, sura hekk għaqlija,
Għax il-ġmiel jirbaħ, 'kk l-għaqal jimxi miegħu;
U jiena fraħt, għax rajt xebba Maltija. (vv.
Hawn jidhru l-fattizzi li Dun Karm addotta fid-definizzjoni tiegħu ta' tfajla sabiħa: żagħżugħa, ħaddejha ħamranin, mibruma u f'saħħitha.
Il-wiċċ ta' dawn ix-xebbiet raħlija huwa dejjem b'par wardiet, kif jidher f'numru ta' poeżiji.
F'"It-Tifla tar-Raba'" Dun Karm jinnota kif wiċċ ix-xebba jixgħel "bid-demm safi" (v. 30) u b'kuntrast ma' dan il-wiċċ hemm wiċċ it-tfajliet beltin li "jgħaddu l-iljieli/ fid-daqq u ż-żfin" (vv.
53-54), li huwa sfajjar u midbiel.
Din it-tfajla hija f'saħħitha daqskemm sabiħa, anzi sbuħitha tidher mhux biss fil-fattizzi iżda fil-qawwa ta' ġisimha: "Jien rajtek kemm-il darba u għirt għall-qawwa/ Ta' dirgħajk u riġlejk" (vv.
Hemm enerġija maskili fil-ġisem ta' din it-tfajla tant li d-daqqa li tagħti bl-imgħażqa l-poeta jaraha "bħal minn idejn ta' raġel" (v. 31).
Din is-saħħa terġa' tidher imżewġa mal-ġmiel f'"Xenqet ir-Raba'" ("kulma fihom saħħa" v. 32); il-kwalità maskili fit-tfajla s-sabiħa, iżda, titfaċċa biss fis-saħħa tagħha; mill-bqija hemm is-senswalità kollha li normalment tiġi assoċjata mal-mara kif tidher fil-pitturi ta' Caruana Dingli.
Ix-xebbiet Maltin jiġu idealizzati għaliex għandhom ir-rekwiżiti kollha li l-għajn fallika tistenna fil-femminilità, u fl-istess waqt għandhom il-qawwa li hija assoċjata mal-maskulinità.
Wieħed irid iżomm f'moħħu, iżda, li din is-saħħa fiżika maskili ma tneħħi ebda kwalità 'femminili': id-delikatezza, il-fraġilità li l-ħsieb patrijarkali jassoċja mal-mara jibqgħu hemm – l-enerġija maskili ma tirrendix lit-tfajla f'figura rozza jew androġena.
Dan iseħħ ukoll f'"Il-Ballata tal-Assedju ta' Għawdex" (1972) ta' Anton Buttigieg fejn il-mara Maltija, minbarra xufftejn sbieħ "lewn il-qroll" (v. 359), għajnejn u xagħar sbieħ, "tiflaħ tagħżaq daqs l-irġiel" (v. 28) u saħansitra "ħanxret żewġ Torok/ qabel lilha għall-mewt darbu" (vv.
Biex ngħidu hekk, il-bidwija ta' Dun Karm u Buttigieg, il-"mara Maltija", tlaqqa' dak li jidher impossibbli: saħħa ta' raġel b'fattizzi delikati u 'femminili'.
"In-Nissieġa" hija poeżija oħra ta’ Dun Karm li tittratta tfajla raħlija u hawnhekk Dun Karm jenfasizza li l-qawwa ta’ dirgħajn dix-xebba hija "aħjar mill-bjuda" (v, 29) u s-saħħa ta’ riġlejha "aħjar minn ġmielhom" (v. 30).
Din il-forma Romantika ssodisfat il-Ħarsa tal-poeta raġel, anki dak li kiteb wara Dun Karm.
Il-wiċċ, bħala l-parti essenzjali tal-ġisem uman li ħafna drabi tkun l-ewwel li tiġbed il-ħarsa u tiddistingwi u tidentifika fiżikament, jinkludi x-xagħar, l-għajnejn u x-xufftejn.
L-imnieħer qatt ma jissemma jekk mhux biex ikerrah u jdaħħaq.
Il-Ħarsa serja u mqanqla lejn il-wiċċ teskludi għal kollox l-imnieħer u l-widnejn, li wkoll għandhom ħabta jissemmew bit-tir li jirredikolaw.
Diane, il-protagonista mistħajla f'"Diane!
Diane!" ta' Philip Sciberras (1968), "iddawwal l-art bil-ħmura" (v. 2) ta' ħaddejha.
Ġorġ Borg ukoll jitkellem fuq il-wardiet tal-ħaddejn ta' tfajla sabiħa fi "Fjura Siekta" (1993).
Il-wiċċ peprina li Joe Friggieri jara fuq l-uċuħ tat-tfajliet sbieħ f'"Viżjoni" (1991) għandu l-istess karatteristiċi li jkollu l-wiċċ ideali fil-poeżija, l-istess kif għandha t-tfajla tielgħa l-korsija għat-tieġ fil-poeżija "L-Għarusa" (1992).
Parti oħra tal-wiċċ Malti li ġiet iċċelebrata bil-kbir hija l-għajnejn.
Dun Karm ta importanza kbira lill-għajnejn u l-ħarsa li jagħtu meta pinġa l-mara Maltija.
It-tfajliet sbieħ ta' "Xenqet ir-Raba'" għandhom "ħarsithom berqa" (v. 31) minkejja li dawn kellhom "il-mistħija fil-ħars" (v. 6) ("Lil Malta tal-Lum u ta' Għada").
L-istess bħall-qaddejja tiegħu Ġannina Pisani, li minbarra "qalb nadifa" (v. 4) kellha wkoll ħarsa sbejħa ("Lil Ġannina Pisani I"), it-tfajla tal-"Warda li Tgħid Ġrajjietha" għandha "għajnejha żewġ kwiekeb" (v. 29).
Il-ħarsa espressiva u qawwija li żżejjen il-wiċċ, Dun Karm ma rahiex biss f'dawn it-tfajliet bdiewa jew qaddejja, imma anki f'ommu, mara li, kif jikteb fi "Żjara lil Ġesù", baqgħet tidher sabiħa sa anki fi xjuħitha:
[...] għalkemm xwejħa
ta' tmenin sena, bqajt sal-aħħar siegħa
sabiħa bħalma kont fl-aħjar minn tiegħek,
u bid-dawl t'għajnejk, li qatt ma ddel'lu (v. 38-41)
L-imħabba lejn l-omm tintwera fil-kwalitajiet fiżiċi tagħha bħala mara sabiħa, kif jidher ukoll f'"Univers Ieħor" fejn wiċċ omm it-tarbija huwa "dejjem safi bla nikta ta' ħajbura" (v. 2) u fil-ħarsa t-tarbija ma tara "anqas xemx oħra ħlief tbissimet fommha/ li tieħu kull dawl dawl il-lewn u s-sura" (vv.
Din il-ħarsa materna tidher ukoll f'"Is-Salib I" meta l-iben iħares lejn l-omm u jara t-tbissima tagħha.
Meta wieħed jitkellem fuq tbissima qiegħed jalludi wkoll għall-ħarsa tal-għajnejn, ġaladarba tbissima, attwalment, tibda mill-ħarsa.
Roger Scruton (2009: 178) jagħmel osservazzjoni li tista' tiġi użata biex tinterpreta s-sentimenti li din il-ħarsa tal-omm tqajjem fil-poeta:
Bħal Dun Karm, Raymond Mahoney jara l-istess qawwa u ġmiel fiżiku fl-omm f'"Biex Welldet Lilek" (Flores u Mahoney, 1994), meta "fir-rebbiegħa sħuna/ [...] xuxitha fewħet bi rjieħ fuqana/ u x-xemx b'għaselha ħaslet wiċċha fietel" (vv.
Mal-għajnejn sbieħ hemm ukoll ix-xagħar.
Invarjabbilment, ix-xagħar tan-nisa fil-poeżija Maltija huwa twil.
Diversi studjużi jikkummentaw dwar il-valur erotiku tax-xagħar.
W. Miller (1997: 54) jikkummenta li x-xagħar għandu attributi sesswali u razzjali minbarra li huwa marbut ukoll mal-età, bil-konsegwenza li ma jistax jinfatam mill-ġens u minn dak li għandu sinifikat sesswali.
Huwa josserva illi x-xagħar minn dejjem kien mgħobbi b'tifsir erotiku, għallinqas fil-Punent. u, għall-anqas fil-Punent, minn dejjem huwa mgħobbi b'tifsir erotiku.
Cristofovici (2009: 35) ukoll temmen li, konvenzjonalment, ix-xagħar huwa meqjus bħala simbolu erotiku.
Filwaqt li Dun Karm, f'poeżiji bħal "Lill-Għonnella" u "Nudiżmu", jilmenta mill-moda l-ġdida li n-nisa ma jitgħattewx, f'"Xenqet ir-Raba'" irid jara "xebbiet xuxthom mikxufa" (v. 29), bħalma josserva lill-bidwija f'"It-Tifla tar-Raba'" li timxi ħafja u b'xejn fuq rasha.
Rużar Briffa jorbot l-għajnejn u x-xagħar flimkien biex juri s-sbuħija ta' Dorina f'"Il-Għanja tal-Imħabba", l-istess kif jagħmel meta jitkellem fuq Annabella li għandha "xuxa sewdiena" (v. 6) u f'għajnejha "il-leħħa qalbiena" (v. 8) ("Lil Annabella").
Jekk ix-xagħar għandu qawwa erotika, id-dehra ta' mara tħoll xagħarha, jew tħalli xagħarha jtir mar-riħ, għandha konnotazzjonijiet sesswali ovvji.
L-azzjoni ta' mara tħoll xagħarha tixbah ħafna l-azzjoni ta' mara tinża': hemm paralleliżmu bejn ix-xagħar jaqa' u l-ħwejjeġ jaqgħu waqt li mara qiegħda tinża' b'intenzjonijiet sesswali.
Terġa' u tgħid, kif tikteb Cristofovici (2009: 35), ix-xagħar twil huwa assoċjat biss mal-mara żagħżugħa u qatt ma jidher fuq il-mara avvanzata jekk mhux b'intenzjonijiet karikaturali.
Terġa' titfaċċa l-protagonista ta' "Diane!
Diane!" li tintalab minn Philip Sciberras biex tħoll iż-żigarella minn ma' xagħarha "ħalli r-riħ jinki n-nokkli mdehbin" (v. 6).
Ix-xagħar huwa prominenti ħafna fil-poeżija ta' Achille Mizzi.
F'"Wara Ħamsa u Għoxrin Sena" (1987) huwa jagħti xbieha romantika ta' martu bl-"imrieżaq tal-qamar/ imqanfda" (vv.
6-7) ġo xagħarha.
"L-Għid tal-Imwiet" (1980) timmira li tgiddeb il-kruha tal-mewt bix-xbihat senswali mimlijin ħajja, fosthom tal-mara "b'sidirha ppuntat bħal imħara" (v. 24) u b'xuxitha "tfuħ bħal qamħ ir-rum" (v. 23).
Anki “It-Tmiem” (1980) għandha l-iskop li traqqad il-kruha tal-mewt permezz tal-erotiku, u fil-viżjoni tal-poeta jgħaddi mit-trapass għal ħajja oħra jidhru wkoll “in-nisa jħollu xuxithom” (v. 2).
Il-pupa vestali li tidher f'“Manikin” (1980), għalkemm bla ħwejjeġ, titlef il-qawwa erotika għax m'għandhiex xagħar.
F'“Parousia” Massa jakkumpanja l-mument tat-tieni miġja b'“xebba xuxitha maħlul” (v. 17), u l-istess bħal Mizzi, in-niket tal-mewt f’“Għid tal-Mejtin” jittaffa bix-xbieha erotika ta’ tfajla b’ġisimha “mxaħxaħ m’għeruq iċ-ċipress” u b’xuxtha “jiddellel”.
It-telqa tax-xagħar tidher ukoll f’diversi xbihat ta’ Mario Azzopardi.
F’“Ideoloġiji” (Azzopardi et al, 1968), minbarra li jrid jara lil “tom jones/ u l-beatles ma’ cinquetti/ mgħannqa ma’ kull kampnar” irid jara wkoll “tfajliet sbieħ b’xagħarhom/ jaqa’ purtiera” (vv.
L-istess f’“Emmna Oħra” (Azzopardi et al, 1971), f’“Tao Te Ching” (1979) u fi “Trinoctium Castitas” (1984) tidher ix-xena ta’ mara li titlaq xagħarha mar-riħ, hekk kif f’“La Tidħol il-Ħarifa” (1979) il-mara tidher tielgħa mill-ilma b’xagħarha “bħal qromb il-baħar/ jinseġ arazz ta’ memorji mill-bajja” (vv.
L-erotiżmu fil-poeżija ta’ Ġorġ Borg ta’ spiss jinkludi x-xagħar bħala dehra ċentrali.
F’“Ġo Xagħrek” (1993) Borg jilmaħ kewkba f’xagħar mara u jitlobha tistiednu jmisshielha, filwaqt li f’“Xi Tlabtni” (1993) jiddipersonifika lilu nnifsu f’fewġa li tħabbel xagħar ta’ mara.
Mill-analiżi tal-wiċċ tonqos l-osservazzjoni tax-xufftejn, li mill-partijiet kollha tal-wiċċ huma l-aktar parti senswali, kif jidher f'"Għanja" ta' Achille Mizzi (1967).
Diversi studji juru li f'soċjetajiet patrijarkali jeżisti twemmin popolari li joħloq korrispondenza bejn il-ħalq (ix-xufftejn) u l-parti sesswali tal-mara (Popenoe, 2003; Walker, 1983).
F'diversi lingwi hemm anki korrispondenza lingwistika bejn iż-żewġ partijiet, bħall-kelma 'labium' (xoffa u l-parti tal-vaġina).
Iván Fónagy (2000: 36) juri kif f'lingwi minn partijiet differenti tad-dinja toħroġ korrispondenza lingwistika bejn il-ħalq u l-vaġina, u bejn il-konsum tal-ikel u l-att sesswali.
Il-ħalq huwa l-fetħa fil-ġisem li hija assoċjata primarjament mal-attività alimentari, kif ukoll mal-bews u azzjonijiet erotiċi oħrajn.
Ir-rabta bejn dawn iż-żewġ użi tal-ħalq tidher ċara f'"Poesia sin Musica" (Azzopardi et al 1971), hekk kif Mizzi jidentifika n-namur ta' qabel is-sess bħala konsum, meta jmexmex xufftejn il-mara waqt li ħarsitha tirrifletti l-inbid.
L-istess jista' jingħad għall-poeżija "Restorant" (1998), li fiha Mizzi jxebbah xufftejn il-mara ta' quddiemu ma' "ċirasiet marsusin" (v. 24).
F'poeti oħrajn ix-xufftejn iħeġġu l-mess, bħalma jidher f'Ġorġ Borg.
Fi "Ġrajjet Ħajtek" (1993) Borg jitħeġġeġ biex il-kliem li jingħadlu jmissu billi jmiss ix-xufftejn mnejn ħareġ, u b'hekk l-esperjenza tas-smigħ tgħaddi għal waħda emottiva biex imbagħad issir erotika.
L-istess jiġri f'"Kewkbiet" (1993): ix-xufftejn jippreparaw irwieħhom għall-esperjenza senswali ("kemm kemm imbexxqa" [v. 1]) waqt li l-poeta jbus ("qed inferra'/ raxxa raxxa ta' kewkbiet" [vv.
Huwa Ġorġ Pisani biss li mix-xufftejn jeskludi l-esperjenza senswali u erotika kważi għal kollox.
F'"Xofftejn" (1949) huwa jqis ix-xufftejn l-aktar bħala strument li minnu joħroġ il-kliem, u jsemmi l-bews kemm kemm fl-aħħar vers u l-ġmiel tagħhom fil-bidu biss.
Għalkemm il-wiċċ huwa l-parti tal-ġisem li tiddefinixxi persuna hijiex gustuża jew kerha, kif jidher f'diversi poeżiji, inklużi dawk li ssemmew diġà, mhijiex is-sbuħija tal-wiċċ biss li l-Ħarsa maskili tikkonsidra fil-ġudizzju tagħha.
Il-kundanna ta' wħud mill-poeti rġiel għall-mara l-ħoxna, fil-fatt, qatt ma toħroġ mill-wiċċ iżda minn partijiet oħrajn tal-ġisem, li kif intwera, jitqiesu bħala ż-żoni eroġeniċi tal-ġisem.
Ħarsa oħra lejn il-pitturi ta' Caruana Dingli (Fig. 10 u Fig. 11) turi kemm fil-fatt il-wiċċ tat-tfajliet mhuwiex dik il-parti li l-pittur l-aktar irid l-ispettatur iħares lejha.
Wiċċ il-bidwija miexja (Fig. 11) lanqas jidher sew minħabba li ħarsitha (bħal tat-tfajla ta' Dun Karm fi "Rmied") hija diretta lejn l-art.
Minflok, hija l-kurvatura tal-ġenbejn li tispikka l-aktar fit-tfajla, grazzi għat-tikmix tad-dublett pjuttost issikkat ma' ġenbejha.
Wiċċ il-bejjiegħa tal-larinġ (Fig. 10) m'huwiex moħbi, anzi jħares dritt lejn l-ispettatur, iżda l-idejn jilagħbu logħba interessanti f'dan il-kwadru: il-leminija tistrieħ fuq il-qoffa bil-larinġ (u b'hekk tiddefinixxi x-xogħol ta' din it-tfajla), waqt li x-xellugija, li taħbat l-eqreb waħda lejn l-ispettatur, tistrieħ f'post prominenti, jiġifieri eżattament bejn is-sider u l-qadd.
F'dan il-kwadru Caruana Dingli, aktar milli lejn wiċċ it-tfajla, irid l-ispettatur iħares lejn is-sider (pjuttost abbundanti) u lejn il-ġenbejn wisgħin tat-tfajla u dan jagħmlu bil-mod kif iserraħ l-id ix-xellugija li 'tipponta' lejn il-kurvaturi tal-mara.
Anki f'dan ir-rigward, il-poeżija ta' Dun Karm hija paralleli għall-pittura ta' Caruana Dingli.
L-ewwel ħaġa li Dun Karm jinnota malli jara x-xebba miexja f'"It-Tifla tar-Raba'" hija l-qawwa ta' dirgħajha u riġlejha u b'ħarstu jsegwi l-"mixja ħafifa" tagħha.
Imbagħad jinnota li rasha mhijiex mgħottija, dettall importanti ħafna meta wieħed iqis kemm Dun Karm innifsu bierek l-għata tal-għonnella.
L-istess bħat-tfajla ta' "Rmied" din ix-xebba ma tafx li hemm min qiegħed jifliha (Dun Karm, il-kelb u l-qarrejja).
Huwa biss fl-aħħar strofa li fiha jiddeskrivi lit-tfajla li Dun Karm isemmi wiċċha, u jagħmel dan mingħajr ma jidħol fid-dettall; dlonk jerġa' jirreferi għas-saħħa ta' dirgħajha.
Din il-proċedura tirrepeti ruħha f'"Xenqet ir-Raba'" fejn il-poeta jiġbed il-Ħarsa tal-qarrejja lejn ir-ras mikxufa tal-bdiewa tfajliet, imbagħad lejn ħarsithom (mingħajr dettalji tal-wiċċ).
L-istess bħal fil-kwadru "The Orange Seller" (Fig. 10), huwa s-sider "jiżfen mal-mixja" (v. 36) u l-ġenbejn "jaqbżu/ ma' kull medda ta' riġel" (vv.
34-35) li l-aktar li jħallu impatt fuq il-Ħarsa maskili.
Minkejja li huwa komuni għaż-żewġ sessi, is-sider huwa assoċjat mal-mara.
Din l-assoċjazzjoni hija antika: kienet isseħħ anki meta l-mediċina kienet iddominata mill-ħsieb Galeniku ta' sess uniku (Laqueur, 1990).
Kif jargumentaw Jennifer Harding (1998: 24) u Alison Bartlett (2000: 175), tradizzjonalment fil-lingwaġġ popolari u simboliku sider in-nisa serva bħala sinifikatur kemm tas-sesswalità kif ukoll tal-maternità.
Il-ġmiel ta' wiċċ l-omm f'"Univers Ieħor" ta' Dun Karm jakkumpanja s-"sider bnin" (v. 8).
Il-ħlewwa tas-sider tidher f'diversi poeżiji oħrajn: is-sider metaforizzat bl-"għasel" minn Mario Azzopardi ("Jekk Għada Tkun Wara l-Kantuniera" [Azzopardi et al, 1970]); it-togħma ħelwa tat-tin li tfakkar fit-togħma tal-ħalib tal-omm fi "Primordium" (Mizzi, 1967); il-ħlewwa f'"Awtobijografija ta' 'Bniedem 2000 AD'" (Mizzi, 1980); is-sider assoċjat mal-għeneb ħelu fi "Skinimarinkadinkadink" (Marshall, 1971); is-sider metaforizzat b'lanġas f'"Awtokwadri" (Fenech, 1987) fost oħrajn.
Dawn l-eżempji juru li bħal fil-każ tax-xufftejn, is-sider ukoll huwa marbut mal-konsum alimentari.
Is-sess u l-ikel jintrabtu flimkien kemm għax it-tnejn huma neċessitajiet umani (għan-nutriment u għall-prokreazzjoni), kif ukoll huma żewġ attivitajiet li jservu ta' pjaċir karnali; għandhom kwalità mondana u fl-istess waqt valur senswali li jmur lilhinn mill-utilitarju (Probyn, 2000: 6).
L-attributi sesswali u materni tas-sider diversi drabi jisfumaw f'xulxin, bħalma jiġri f'"Manikata" ta' Mario Azzopardi (1976) fejn il-poeta jsib ruħu rieqed fuq sider mara "maħsul bid-dija" (v. 23).
Ir-raqda fuq is-sider tissuġġerixxi l-mistrieħ ta' wara s-sess iżda daqstant ieħor tfakkar fir-raqda tat-tarbija malli għajnha tmur biha wara li terda' sider ommha.
Hemm poeżiji oħrajn li fihom jidher dan it-twaħħid bejn ir-raġel bħala l-maħbub u r-reminixxenzi tal-infanzja: f'"Perla" (Mizzi, 1967), fejn sider il-maħbuba jidher bħal "ħamiem bojod ħalib"; f'"Illejla x-Xita" ta' Mario Azzopardi (Azzopardi et al, 1970) permezz tas-sens ta' kalma li jirkeb lill-poeta huwa u jħoss il-"minfaħ sliem" tas-sider tal-mara; bħalma jagħmel l-istess poeta f'"Afrodite tal-Wiżża" (Azzopardi, 1979) huwa u jħares lejn is-sider "ħalib [...]/ issa li sponta l-ewwel abjad" (vv.
14-15) f'xagħru.
F'"Ħa Nerħu x-Xlief Jissajja Waħdu" Marshall (1971) jorbot il-mondan (jekk mhux ukoll dak li huwa diżgustanti) mal-erotiku:
kważi erotika niftakar kienet tkun is-semplitiċità ta' ruħna
niftakar lil ommi tbiddel il-ħrieqi ta' oħti tarbija
għajnejja kienu jmorru bla ma rrid fuq li jiena ma kellix
il-gażaża fil-ponta ta' sider iz-zija f'ħalq kuġinti (vv.
L-erotiżmu li Marshall jara fis-sempliċità (qarrieqa) tat-tfulija jiġi illustrat bil-ħarsa tat-tifel lejn il-parti sesswali ta' oħtu tarbija (l-iskopofelija infantili) u lejn sider zitu tredda' lil bintha.
Għal Marshall it-tifel, is-sider mikxuf ta' zitu tredda' għandu dimensjoni erotika daqs il-ġisem mikxuf ta' oħtu tarbija.
Ix-xenarju f'din il-poeżija huwa ddominat min-nisa (l-omm, l-oħt, iz-zija u l-kuġina) li kollha kemm huma qegħdin jiġu interpretati mill-għajnejn tat-tifel (l-unika preżenza maskili) f'attivitajiet erotiċi anki jekk dawn qegħdin 'sempliċiment' jipparteċipaw f'attivitajiet mondani jekk mhux ukoll diżgustanti.
X'aktarx li l-aktar poeżija li bil-miftuħ terotiċizza s-sider tal-omm hija "Ix-Xmara" ta' Mizzi (1967):
Niżlet il-mara
max-xmara li timxi u ssuq.
B'xuxitha ħarir ġol-ilma ċar misjuq.
F'dirgħajha tarbija tardgħalha sidirha
b'xufftejha qrolliet minfuħa.
Mal-għafsa tal-ħanek iċarċru l-qatriet
qatriet bojod ħalib
jiżżerżqu fuq ġisem imxarrab u jdubu
fix-xmara li timxi u ssuq
u tbaħbaħ ftit 'l isfel il-ġisem għarwien
ta' rġiel fl-ilma jilagħbu
li jitrejqu bix-xmara ta' ħalib maħlul.
Bħas-soltu, ix-xbieha romantika titlob li l-mara jkollha xagħarha maħlul, hawnhekk issenswalizzat bil-metafora tal-ħarir u erotiċizzat billi huwa mxarrab.
Il-mara tieħu l-figura materna hekk kif tredda' t-tarbija.
Dan il-ħalib, imbagħad, jieħu sinifikat erotiku malli jispiċċa f'ħalq numru ta' rġiel għeriewen.
Madankollu l-aspett matern ma jisfumax għal kollox għaliex l-imġiba tal-irġiel hija reminixxenti tat-tfulija, mhux biss għax jixorbu l-ħalib iżda wkoll għax qegħdin jilagħbu.
Dan l-interess fil-mara bħala omm, kontenitur tal-ħalib li jżoqq, huwa, wara kollox, interess skopofeliku.
L-istess interess li l-artist raġel juri fix-xbieha tal-omm tredda' huwa evidenza ta' dan.
Bħalma huma numerużi l-kwadri ta' pitturi rġiel li juru mara tredda' lit-tarbija tagħha, hekk fil-letteratura hemm faxxinu b'din ix-xbieha.
Dun Karm f'"Univers Ieħor", jixħet il-ħarsa lejn omm tredda' lit-tarbija tagħha, l-istess kif jagħmlu Philip Sciberras ("Mara Tredda'" [1984]), Achille Mizzi ("Equinoctes"; "Masculum et Femminam Creavit Eos" [1980]; "Irxoxt" [1993]) u kittieba oħrajn.
L-irdigħ tas-sider jidher li jorbot dawn iż-żewġ sinifikaturi li joħorġu mis-sider tal-mara, tant li diversi drabi s-sider jissemma flimkien mal-ħalq.
Għalhekk f'"Luċifru" (Azzopardi et al, 1971) l-istess poeta jitkellem fuq l-irtubija tax-xufftejn waqt bewsa kif ukoll fuq l-irtubija ta' sider mara f'ħalqu.
L-interess tal-poeta raġel fit-treddigħ, mhux biss lit-trabi iżda wkoll lir-raġel matur, bħalma jidher f'diversi poeżiji ta' Mizzi u ta' Azzopardi, ma jistax ma jfakkarx fir-rakkont ta' Valerius Maximus (2004: 180) tat-tfajla Pero li tredda' lil missierha kkalzrat biex ma tħallihx imut bil-ġuħ.
Dan ir-rakkont, magħruf aktar bit-titlu Caritas Romana, xegħel il-fantasija ta' bosta artisti, bħalma jidher fuq affreski f'Pompej (Fig. 12) u f'xogħlijiet ta' artisti Rinaxximentali bħall-aħwa Barthel u Hans Sebald Beham (Fig. 13), Caravaggio (Fig. 14), Rubens (Fig. 15), u Verspronck Johannes Cornelius (Fig. 16).
Kif tinnota Balass (b.d.: 8), għalkemm is-sider femminili jista' joħloq tensjoni meta s-suġġett ikun figura reliġjuża (essenzjalment il-Madonna), mhux l-istess jista' jingħad meta s-suġġett ikun wieħed morali bħal fil-każ tal-Caritas Romana.
Dan jiġri wkoll f'dawk il-poeżiji li fihom il-poeta, din id-darba bħala raġel matur, jerġa' jersaq lejn is-sider femminili biex jixrob il-ħalib matern.
Hawnhekk l-att isir wieħed erotiku; isir att sesswali fih innifsu kif tixhed il-ħeġġa li biha Mario Azzopardi jitlob lis-sieħba: "aħlibni bla nifs" ("Illejla x-Xita" [Azzopardi et al, 1970] v. 11).
Iżda l-interess maskili fis-sider tal-mara mhuwiex limitat biss għar-rabta tiegħu mal-maternità.
Is-sider huwa żona eroġenika li tiġbed l-għajn u r-raġel jitfa' l-Ħarsa tiegħu fuqha b'motivazzjoni skopofelika.
Kif tinnota Rackin (1999: 18), waqt li tirreferi għal Bynum (1987), din l-assoċjazzjoni tas-sider femminili mal-karità u s-sostenn spiritwali ġejja mill-era Medjevali.
Madankollu, tkompli Rackin, is-sider kien ukoll erotiċizzat bħala sinifikatur tas-sesswalità femminili.
Rackin tinnota kif anki fi żmien Shakespeare il-poeti ċċelebraw is-sider tan-nisa tagħhom b'metafori bħal frawli u xitel, l-istess kif għamlu l-pitturi.
Il-kummenti ta' Dun Karm fuq sider it-tfajliet raħlin jixhdu atteġġjament simili, bħalma tixhed l-osservazzjoni ta' Joe Friggieri tax-xjuħ josservaw it-tfajliet "bil-qomos marsusin" ("Ix-Xjuħ tar-Raħal" [1992] v. 9).
L-istħajjil ta' Sciberras f'"Diane!
Diane!" (1968) jiffoka fuq partijiet differenti ta' ġisem Diane, fosthom is-sider.
Diane mhijiex sempliċiment mara sabiħa, iżda mara sesswali ħafna li teċita s-sensi tal-poeta minkejja li hija biss figura virtwali.
Il-mara fil-ħames ħajku ta' "Ħsibijiet fuq Stil Ħajku" ta' Victor Fenech (Azzopardi et al, 1970), iżda, mhijiex mistħajla u sidirha huwa dak li jiġbed l-attenzjoni skopofelika tal-poeta.
Hawnhekk is-sider jiġi deskritt bħala sabiħ u l-istess kif jagħmel Oliver Friggieri f'"Int Sabiħa", huwa jqabbel is-sider ma' muntanji, x'aktarx implikazzjoni għad-daqs tiegħu minbarra l-forma.
Dan is-suġġeriment dwar id-daqs tas-sider mhuwiex komuni fil-letteratura lokali, jekk mhux fil-poeżija li tirredikola l-ħxuna, bħalma jinstab f'"Olga" (Buttigieg, 1965) u f"Emanċipazzjoni" (Mizzi, 1987).
Il-mara romantika li ppreżenta Dun Karm kellha parti oħra ta' ġisimha li spikkat, kif spikkat fil-pitturi ta' Caruana Dingli: saqajha.
Kif intwera, Dun Karm tkellem fuq il-ġenbejn sbieħ imma iktar minn hekk fuq is-saħħa ta' dawn is-saqajn li, bħax-xagħar, ġeneralment jidhru mikxufin, hekk kif ħafna drabi jidhru wkoll fil-pitturi ta' Caruana Dingli.
Il-ħafa hija aspett komuni f'dik il-poeżija li tiċċelebra l-ġmiel tal-mara ideali.
Fil-fatt, diversi poeti, fl-illustrazzjoni tagħhom jiskalzaw lill-mara biex jagħtuha dehra aktar erotika.
Bħal Dun Karm, Anton Buttigieg juri lit-tfajliet kampanjoli ħafjin f'"Mirjana" (1970) u "Fil-Kappella tal-Paċi" (1973).
Fl-ewwel poeżija Mirjana tidher bħala l-mara romantika ideali:
Fuq dan l-isfond ta' ġmiel u maestà
Tfajla Ċirkassa sbejħa daqs l-istatwa
ta' Venus tal-antiki, tawwalija,
kollha mibruma,
b'xagħar iswed twil, imnieħer żgħir, u x-xoffa
t'isfel maħruqa,
Liebsa qmejsa tawwala minn fuq s'isfel,
u tikxef par dirgħajn somor, mibruma,
u saqajn ħafja.
Il-mossi tagħha, waqt li taqta' u tiġbor
l-għenieqed marsusin tal-għeneb iswed
bħal ħbub għajnejha, jiġbdu s-simpatija
tal-blat u s-siġar.
Hekk dehret sbejħa ġewwa l-ġnien ta' Eden
Eva kif ħarġet mill-idejn t'Alla;
jew forsi s-sura tal-ulied ta' Eva
biż-żmien u l-ħtija
Tant kriehet li l-Ħallieq sawwar mara oħra
tal-Kawkasu fil-ġnien, Mirjana sbejħa,
bi ġmielha maestuż daqs il-muntanji
jiddu fil-bogħod. (vv.
Mirjana mhijiex tfajla Maltija; kif jikteb Buttigieg, hija persunaġġ imnebbaħ minn rumanz ta' Tolstoj.
Madankollu, id-deskrizzjoni tagħha toqgħod preċiż ma' dik tat-tfajliet Maltin li pinġew il-poeti u l-pitturi.
Ix-xagħar twil u mitluq, il-wiċċ ħamrani u tond, il-barma ta' ġisimha u idejha u saqajha b'saħħithom, sidirha mqabbeż, u anki ħafja.
Mirjana għandha l-kwalitajiet fiżiċi kollha li lil mara jagħmluha sabiħa skont il-viżjoni Romantika.
Bħal Mirjana, Katrin taż-Żurrieq u t-tfajliet sħabha ("Il-Kappella tal-Paċi" [1973]) jimxu ħafjin bil-lejl fit-tieni poeżija; anzi, f'dan il-każ, Buttigieg jurihom qegħdin jinżgħu ż-żarbun u jpassu lejn djarhom ħafjin bil-lejl.
Flimkien ma' sħabha
bi ġlekk aħmar jew aħdar,
Katrin telqet lejn darha.
Saqajn Katrin u sħabha
ħafjin
qalb ġebel u qalb tub
u ftit kienu jifilħu
għall-għafsa taż-żarbun.
Għalhekk ilkoll,
hekk kif ħallew il-misraħ
dlonk neżgħu iż-żarbun,
u bih f'idhom waħda,
bil-qubbajd fl-oħra,
baqgħu mexjin. (vv.
Kemm għat-tfajliet kampanjoli ta' Dun Karm, kemm għal dawk ta' Buttigieg, il-ħafa għandha sinifikatur tripplu: is-saħħa tas-sieq li mingħajr protezzjoni tista' tpassi fuq l-art iebsa, il-libertà u l-qrubija man-natura, iżda wkoll l-erotiżmu, għax in-nisa ħafjin huma, qabelxejn, nisa sbieħ, u fil-każ tat-tieni poeżija ta' Buttigieg, huma mżejna bid-deheb u libsin l-isbaħ ilbies.
Din mhijiex ħafa ta' faqar u lanqas mhija ħafa maħmuġa iżda dehra li tinċita lill-għajn maskili biex tħares u konsegwentement teċita ruħha.
Terġa' u tgħid, mhumiex it-tfajliet kampanjoli biss li jimxu ħafjin.
F'"Għid tal-Mejtin" Massa mhux biss iħares lejn it-tfajla b'xagħarha maħlul imma jaraha miexja ħafja, l-istess kif jaraha fil-ħames għanja, "Il-Ħlas", misluta minn "Kullana Għanjiet".
L-erotiċiżmu tal-ħafa jispikka fil-poeżija "Tao Te Ching" (Azzopardi, 1979) meta l-mara b'xagħarha maħlul "ġriet ħafja/ f'għalqa nida, toħlom raġel isoffha" (vv.
Anki t-tliet nisa f'"Paesaġġ 2" (Azzopardi, 1976) joħorġu ħafja "jirfsu l-lejl" (v. 7) (diwi ta' "Fil-Kappella tal-Paċi" ta' Buttigieg) u t-tfajla fi "Kwartett" (Azzopardi, 1984) tinża' ħafja bħala stedina lill-poeta għall-imħabba.
Anki l-mara f'"Lil ..."
(Mizzi, 1998) hija ħafja u l-poeta jilgħaq il-qigħan tas-saqajn bħala turija ta' mħabba, għalkemm dan iktar jixhed att fetixista milli mħabba kif jinsisti l-poeta.
Madankollu, huwa evidenti li anki jekk it-tfajliet ħafjin mhumiex kollha kampanjoli jew bdiewa, il-ħafa dejjem tintwera f'xenarju pastorali.
Il-mara qatt ma tidher miexja ħafja f'ambjent urban jew domestiku, donnu li hemm rabta bejn is-saqajn imneżżgħa u l-art: il-ħafa tqarreb il-ġisem lejn in-natura għax tiffaċilita l-kuntatt dirett man-natura.
Dan jidher tajjeb ħafna fil-poeżija ta' Ġorġ Borg "Tfajla Ħafja" (1993):
F'dal-lejl ta' qamar
fil-għalqa
miżgħuda bil-ġarġir
hawn tfajla ħafja għaddejja
tħaxwex il-bjuda
ġo libsa tal-ħarir.
U l-lejl kemm hu għarriexi
u l-qamar kemm hu kbir.
Hawnhekk it-tfajla l-ħafja miexja f'għalqa qalb il-fjuri għad-dawl ta' qamar.
Din il-poeżija, iżda, fiha element ieħor li wkoll jintrabat mal-ħafa: is-sagru.
Il-bjuda tal-libsa, il-qamar u s-saqajn li jiżżejnu bil-fjur ma jistgħux ma jfakkrux, imqar minimament, fix-xbieha tal-Madonna, li ħafna drabi, fl-ikonografija Kattolika tidher ħafja, liebsa l-abjad u bil-qamar bħala simbolu sagru tal-femminilità (Baring u Cashford, 1993 [1991]; Sjöö u Mor, 1991 [1987]).
Hemm kwalità oħra li tagħmel il-ġmiel effettivament sabiħ, inkluż il-ġmiel tal-mara, u dan il-punt jaf il-bidu tiegħu fit-teorija estetika ta' Platun.
Fis-Simposju (201c, 1997c: 484) Platun iżewweġ il-ġmiel mat-tajjeb.
Diversi poeti jaddottaw dan l-argument Platoniku meta jitkellmu fuq il-mara ideali, li minbarra li tidher sabiħa hija wkoll tajba.
F'"Lil Ġannina Pisani I" Dun Karm iħares lejn Pisani u mhux biss jaraha sabiħa imma jaraha "ferreħija" u "ta' qalb nadifa ġewwa sider hieni" (v. 4).
Anki f'"U Jiena Fraħt ..." jitfaċċa l-ħsieb Platoniku meta Dun Karm jikkonkludi li "il-ġmiel jirbaħ, 'kk l-għaqal jimxi miegħu" (v. 13).
George Zammit jagħmel l-istess punt f'"Il-Għanja tas-Seba' Għerien" (1963) meta jitkellem fuq in-nisa Maltin u jgħid li "għonja n-nisa bi ġmielhom u tjubithom" (v. 481).
Tfajla li mhijiex tajba lanqas mhija sabiħa fil-poeżija Romantika, u dan il-prinċipju jidher sewwa fil-kundanna ta' Dun Karm lit-tfajliet imtajra beltin li jippruvaw isebbħu ġisimhom imma sadattant "ixerrdu qalbhom/ fi mħabba fiergħa" ("Xenqet ir-Raba'" vv.
L-ilment ta' Dun Karm ikompli f'"Nudiżmu":
Int qalb u ras m'għandekx; x'tagħti lill-bniedem
li jrid imħabbtek biex jithenna fiha
ma baqagħlekx ħlief par saqajn u … gdiedem. (vv.
L-istess bħalma jargumenta l-persunaġġ ta' Sokrate huwa u jirrakkonta t-tagħlima li tagħtih Dijotima fis-Simposju (201d-202b, 1997c: 484-494), il-poeżija li titkellem fuq il-ġmiel ideali torbot is-sabiħ mhux biss mat-tajjeb iżda wkoll mal-imħabba.
Hekk jagħmlu diversi poeti fid-diskors tagħhom dwar il-ġmiel femminili, bħalma jagħmel Mario Azzopardi f'"Il-Libsa Tiegħek Bajda" (Azzopardi et al, 1970):
u d-dmugħ tal-funtana jħeddilni nqaxxar mandolina
xoffitha ġo tiegħi inħammem ġisimha żagħżugħ
[...] – xoffti tagħfas moħħok silġ
inħobbok – inħobbok (vv.
L-istess jagħmel Ġużè Chetcuti f'"Ħajti Bħalissa Hi l-Isbaħ Poeżija" (1994), fejn l-isbaħ ġmiel jintlaħaq fl-imħabba, mhux fiżika iżda spiritwali:
Dil-poeżija, maħbuba, hi kollha int:
int b'dawk għajnejk kbar suwed tuta,
int b'xagħrek imewweġ ileqq sewdieni,
imsaħħan fuq il-fuklar ta' qalbek,
int b'ruħek tibki bil-ferħ u tlissen ħiemed
il-lingwaġġ tal-imħabba. (vv.
Din ir-rabta bejn il-ġmiel u l-imħabba tant tidher qawwija xi minn daqqiet li n-nuqqas ta' mħabba jxellef l-istess ġmiel li jaraw l-għajnejn.
Rużar Briffa u Carmel Attard, pereżempju, jħossu li l-ġmiel fiżiku jitlef kull tifsira jekk ma jkunx akkumpanjat mill-imħabba:
'Mma x'jiswa, Dorina, li xuxtek sabiħa,
W għajnejk jarmu dejjem ix-xrara tan-nar,
Li għandek fuq sidrek il-mewġa tal-ħajja,
Jekk qalbek jaħmilek il-bard ta' Jannar?
'Mma x'jiswa, Dorina, li xofftok ħamrana
Mitt bewsa tistenna, mitt kelma ta' sliem;
Jekk xofftok tiċħadhom il-bews tal-imħabba
(Briffa, "Il-Għanja tal-Imħabba" vv.
M'għadekx l-istess ...
Xagħrek … leħnek … ġismek ...
Meta dal-lejl nifed lil ruħi
ħassejtek ġdida.
W anki l-fwieħa tiegħek
m'għadhiex bħal qabel.
Meta dal-lejl mela lil ruħi
għamiltek riefnu jonfoħ qawwi.
Il-bews li mill-bogħod tajtek
waqa' kiesaħ fuq ġbinek
għax int mhux tassew kont tiegħi,
kont tħobbni.
Il-ġmiel tal-mara, għaldaqstant, ma jitkejjilx biss permezz tal-aspetti fiżiċi tiegħu iżda wkoll b'dak li hemm 'ġo fih'.
Għalhekk jista' jingħad li l-estetiku għandu marbut miegħu kwalitajiet ta' natura etika.
Kif se jintwera aktar 'l isfel, il-figura femminili se tkun 'problematika' minħabba l-kwalità doppja tagħha: bħala l-purità iżda fl-istess waqt id-dnub (Héritier-Augé, 1989).
Il-mara ideali, sabiħa minn barra u minn ġewwa, hija biss waħda minn sensiela ta' nisa li l-poeżija tippreżenta.
Dan il-fattur jagħti sinifikat akbar lil dak li Bordo tgħid dwar il-ġisem uman bħala oġġett li jmur lilhinn mill-fiżiku.
Il-mara s-sabiħa ssir ukoll il-mara t-tajba minħabba dawn il-kodiċi kulturali.
Il-mara l-oħra
Hemm numru ta' karatteristiċi li huma kostanti għall-mara ideali indipendentement minn f'liema perjodu din tipprevali.
Dan ifisser li l-poeti Maltin fittxu kważi l-istess kwalitajiet fin-nisa ideali tagħhom.
Il-poeżija ta' Chetcuti "Ir-Ritratt" (2000) tispiċċa hekk:
Fix-xagħar imġiegħed, twil, sewdieni,
Fil-wiċċ bil-ward tas-saħħa,
Fl-għajnejn b'ħarsa tan-nar. (vv.
Din ix-xbieha romantika tal-mara tinstab f'"Imħabba ta' Filgħodu" ta' Carmel Attard (1972):
il-maħbuba tinżel tħaffef lejn il-knisja bajda
u fit-triq iwaqqafha żagħżugħ
u jħares fiss ġo ħbub għajnejha
u jintebaħ li huma sbieħ aktar milli qatt ħaseb qabel
griżi bħall-ajru tax-xitwa li jħobb.
Fis-sebgħa ta' filgħodu
meta x-xemx fietla ddawlilha wiċċha
xagħarha iswed marbut bil-qafla safra
jinżel ħelu fuq spallejha
u xi bċejjeċ minnu jleqqu (vv.
Paralelliżmi bejn in-nisa tal-poeżija tal-ewwel nofs u tat-tieni nofs tas-seklu għoxrin huma bosta iżda dan ma jfissirx li l-mara ppreżentata mill-poeta Modern hija dejjem jew unikament dik li ppreżenta xi minn daqqiet f'imitazzjoni fidila ħafna għall-mara Romantika.
Kif intwera diġà fil-kapitlu dwar il-kruha jidher li ħadd daqs Dun Karm ma enfasizza l-forma korpulenti tan-nisa li f'"Xenqet ir-Raba'" jidhru b'"ġenbejhom jaqbżu/ ma' kull medda ta' riġel, u sidirhom/ jiżfen mal-mixja" (vv.
Kif ġie nnutat fl-ewwel kapitlu, il-forma tal-mara Maltija bdiet tinbidel waqt il-ħakma Ingliża u dan jidher ukoll fil-poeżija.
It-taħlit ta' razez differenti ħoloq il-mara Maltija li mhux bilfors kellha l-istess fattizzi li raw Dun Karm u Caruana Dingli.
Fil-fatt, kif intwera fil-bidu ta' dan l-istudju, il-mara Maltija ta' Ġorġ Pisani kellha għajnejha żoroq u xagħarha isfar u mkien mhuwa indikat li kienet mibruma.
Dan juri li l-forma li Dun Karm ta lill-mara ma ġietx addottata bla varjazzjonijiet; wara kollox huwa stess ħalla lok għal tfajliet differenti fil-poeżija tiegħu, tant li f'"Xenqet ir-Raba'" jammira tfajliet b'xuxthom "jew safra daqs id-deh'b, jew sewda tuta" (v. 30).
Il-Mara l-Oħra għandha żewġ tifsiriet.
L-ewwel, il-mara ssir Oħra jekk ma tikkonformax mal-mara ideali kif illustrata fil-poeżiji li ġew osservati sa issa.
Il-mara kerha hija Mara Oħra appuntu għax għal xi raġuni jew oħra, hija nieqsa minn kwalita(jiet) li l-kultura dominanti titlob li mara jkollha.
F'dan is-sens, il-mara ħoxna li kienet diskussa fil-kapitlu ta' qabel hija Oħra, l-istess bħalma hija l-mara xiħa, kerha, maħmuġa, jew kwalunkwe mara li hija difettuża.
L-istess jista' jingħad għal dik il-mara li ma ssegwix in-normi etiċi li jintrabtu intrinsikament mal-idea tal-ġmiel.
In-nisa tal-bliet fil-poeżiji ta' Dun Karm huma l-mara l-Oħra anki jekk jagħmlu minn kollox biex jidhru sbieħ u attraenti.
Fi kliem ieħor, dawk in-nisa li ma jeċitawx il-Ħarsa maskili huma nisa Oħra appuntu għaliex ma jissodisfawx in-normi kommoditattivi tal-Ħarsa fallika.
F'dan ir-rigward, jidher li, minħabba li l-għajn maskili tħares lejn il-mara bħala oġġett ambivalenti (pereżempju kasta u maħmuġa), l-alterità hija periklu immininenti anki għal dawk in-nisa li għandhom ir-rekwiżiti kollha biex jiġu kkommodifikati.
It-tieni tifsira tal-mara l-Oħra tlaqqagħna ma' nisa li wkoll jitqiesu bħala sbieħ għalkemm ma jikkonformawx mal-mara Romantika.
Din tista' tkun il-mara barranija, il-mara li tidneb, li tiddevja bil-mod tagħha minn dak li seta' kien il-prinċipju kanoniku tal-Mara.
Filwaqt li xi kittieba ħarsulha bl-ikrah, oħrajn inġibdu lejha: tal-ewwel rawha bħala theddida għal dak li kien Malti (jiġifieri Kattoliku), tat-tieni rawha bħala sinjal tal-emanċipazzjoni, tal-libertà, tal-qtugħ, u tal-protesta.
Jista' jagħti l-każ, anzi wisq probabbli hekk hu, li l-mara l-Oħra tat-tieni tip kienet il-mara l-ġdida li xorta waħda kienet kommodità tal-kultura li kienet qiegħda tiffjorixxi grazzi għat-tibdiliet kbar li seħħew fil-pajjiż wara t-Tieni Gwerra Dinjija.
Fit-tielet volum tal-awtobijografija tiegħu, Herbert Ganado (1977: 159) jinnota li l-ħames snin tal-gwerra "qalbu Malta ta' taħt fuq."
Minkejja s-saħħa politika u ideoloġika li l-Knisja kien għad għandha, in-nies, jinnota Ganado, "ħarġet tixxaħxaħ fix-xemx.
Kellha fiha l-gost tal-ħajja.
U bħal ħalliet ruħha tintelaq, kultant ftit iżżejjed, għal dak il-gost."
Hu jkompli jikkummenta li fost l-akbar bidliet li seħħew minħabba l-gwerra kien hemm l-attitudni l-ġdida taż-żgħażagħ li "sfidaw il-perikoli, innamraw kemm felħu, ħassew il-ġibda lejn il-ħajja".
L-effetti immedjati tal-Gwerra wasslu biex dawn iż-żgħażagħ "żviluppaw ruħhom bħal gosti ġodda fl-ilbies, fil-mużika, fiż-żfin, fl-istess mod ta' raġunar.
Il-flus donnhom kienu tilfu l-valur tagħhom. [...]
Iż-żgħażagħ kienu mhux itajru imma jaħarqu l-flus, u kulma kien jogħġobhom kienu jarawh irħis" (160).
Il-perjodu 1944-1946, dejjem skont Ganado, kien "xalata twila" ikkaratterizzata minn "immoralità sesswali" (161) u korruzzjonijiet oħrajn.
It-ton allarmat ta' Ganado sab diwi anki fil-poeżija li nqabdet f'din it-tensjoni bejn il-qadim idealizzat u l-ġdid li beda jisfida normi li kienu ilhom meqjusin bħala sagrosanti.
"Illum" (Vassallo, 1959) x'aktarx li hija l-aħjar eżempju ta' dan.
Miktuba fl-1955, din il-poeżija turi l-istmerrija kbira ta' Vassallo għall-ġenerazzjoni ta' wara l-Gwerra, iżda l-iktar skandalizzanti għalih kienet l-attitudni l-ġdida tal-mara li saret ħedonista, materjalista u "biex tgħix, tagħmel kollox: ftit mix-xieraq/ u ħafna milli mhux: unurha tbigħ/ u ruħha wkoll" (vv.
Vassallo jikkonċentra fuq ġisem il-mara, li jiżfen, li jinżebagħ, li jitlibbes ilbies li deher oġġezzjonabbli għall-għajn konservattiva tiegħu.
Il-mara, minħabba li fis-sistema fallika dejjem ġarret magħha lill-figura tal-Verġni u fl-istess waqt ta' Eva, faċilment tispiċċa fiċ-ċentru tal-attenzjoni filwaqt li r-raġel isir is-suġġett tal-ħarsa.
Il-poeżija maskili skrutinizzat lil din il-mara l-Oħra u filwaqt li l-kitba tal-poeti konservattivi ddejqet biha, il-poeti li twieldu fis-snin tal-gwerra innamraw magħha.
Biss, ikun argument simpliċistiku u skorrett jekk jingħad li l-poeżija moderna tat merħba lill-mara l-Oħra mingħajr riservi.
Ħafna drabi, il-messaġġi li ttrasmettiet dwar il-moderniżmu nnifsu kienu kontradittorji.
Pereżempju Sciberras għandu ton li aktar jixbah lill-kittieba ta' qablu milli lill-vena li kienu għaddejjin minnha n-nies tamparu fis-snin sittin:
Tfajliet, xorb u tnewwiħ.
Żfin tax-xadini
ixenglu d-dbielet qosra bla serħan,
kliem mingħajr sens w għajat – talb il-fidili,
jonfħu l-inċens fi ċrieki tad-duħħan.
Xagħar twil, qasir: iswed, aħmar u isfar
'l fuq mill-għonq jew nieżel jgħatti d-dahar
ta' rġiel u nisa, ħadd ma jaf x'inhuma
għax żmien illum mar ħeba s-sess fix-xagħar.
("Fil-Maqdes tal-Ħajja Moderna" [1968] vv.
L-istess ton jaddottah Victor Fenech f'"Huma u l-Bqija" (Camilleri et al, 1965):
Jitkaxkru w jinqalbu mal-art fit-tbahrid,
Għax l-għożża għax-xemx nieżla bi ktajjen marbut
U mietet ġo qalbhom il-qima lis-Sid. (vv.
Anki f'"Make Love Not War" (Azzopardi et al, 1970) Fenech jitmeżmeż mill-filosofija tal-hippies li ddominat l-imħuħ żgħażagħ tas-snin sittin u fl-istess ħin, iżda, hemm il-ġibda lejn il-ġisem tal-mara l-Oħra:
ġuvintur ġisimhom bronż, ħbub għajnejhom kobri,
kull tfajla mdendlin m'għonqha żewġ tabelli,
waħda "la tiżnix", l-oħra turi xkaffa –
ir-Reliġjon u s-Soċjetà. (vv.
Din il-ġibda sesswali tagħti lok għall-ħarsa permissiva fil-poeżija moderna.
It-turisti, ix-xatt, il-modi ġodda fl-ilbies tan-nisa u fit-tiżjin ta' ġisimhom kellu l-approvazzjoni fil-ħarsa fallika tas-sittinijiet.
Kif intwera fil-kapitlu dwar il-Ħarsa, hemm numru ta' poeżiji li jitkellmu dwar il-mara tinża', u li anki fid-diskors dwar nisa koroh, l-għajn tal-poeta raġel tiffoka fuq partijiet partikolari li faċilment jistgħu jiġu identifikati bħala ż-żoni eroġeniċi tal-ġisem.
Il-mara li tinża' fil-pubbliku bit-tir li tqanqal issib referenza fix-xbieha tal-mara nofsha mneżżgħa fuq ix-xatt.
Il-ġisem mikxuf iqanqal il-ħeġġa sesswali u allura jiġi ddefinit bħala sabiħ.
Mal-introduzzjoni tal-malja tal-bikini fis-snin sittin, il-poeti rġiel bdew jagħtu ħars aktar suġġestiv lejn ġisem il-mara u b'hekk anki l-mara l-Oħra tispiċċa kkommodifikata għar-raġuni li anki din issir oġġett ta' interess skopofeliku.
Fenech jigglorifika l-bikini f'ħajku #33 fi "Ħsibijiet fuq Stil Ħajku" (Azzopardi et al, 1970).
Bħal Bob Dylan li fi "Protesta '68" ta' Mario Azzopardi (Azzopardi et al, 1968) "jitlaq 'l ommu w mar buġibba/ għall-bikini", jagħmel il-poeta raġel li beda jassisti għall-assedju l-ġdid ("Assedju – Stil 1967" [Azzopardi et al, 1968]) tal-permissività modernista mingħajr wisq skumdità.
Parti minn dan l-assedju kien ukoll l-għawm topless li wkoll ġibed l-għajn tal-poeta żagħżugħ, kif juru poeżiji bħal "Għajn Tuffieħa" (Azzopardi et.al, 1968) u "Ħoss Polz Idi" (Azzopardi et.al, 1970), it-tnejn ta' Mario Azzopardi.
Il-bajjiet Maltin isiru l-post taż-żina fejn l-iġsma femminili jitperrċu għall-ispettaklu, l-istess bħalma Mulvey interpretat il-liżar taċ-ċinema.
Dan jintwera sew minn Achille Mizzi:
Fuq pultruna żdrajjata
liebsa llum żigarella ta' bikini
Ħbub għajnejha oskuri
taħt nuċċali tax-xemx
joħolmu s-serduq bil-għalla tad-demm
li jbaqqan b'geddumu tan-nar.
U x-xemx bl-għeriebel raddiena
tkebbes xrar fir-ramel li jikwi. (vv.
Din l-ewwel strofa ta' "Sirena" (Mizzi, 1980) timmanifesta l-element erotiku tal-ispettaklu femminili, kif ukoll l-iskopofelija tal-Ħarsa maskili: is-simboli falliċi tal-istraw f'ħalq it-tfajla, u tal-għalla tas-serduq, jixhdu l-messaġġi mtaħħta li għaddejjin bejn id-dehra tat-tfajla tixxemmex u l-Ħarsa tal-poeta.
Dan jindika li anki jekk fost uħud mill-poeti l-moderni kien hemm min għadu ma aċċettax il-mara l-Oħra, oħrajn ħarsu lejha u poġġewha qrib ħafna (jekk mhux minflok) il-mara Romantika li ddefiniet il-ġmiel fil-parti bikrija tas-seklu għoxrin.
Irid jingħad li l-mara l-Oħra sabet ruħha fil-kontroversja li l-poeti l-ġodda qajmu ma' dawk ta' qabilhom: kienet waħda mis-simboli tal-kuntrarjetà, tar-reżistenza kontra l-ortodossija.
Bħall-bikini, il-miniskirt u t-turista ġew metaforizzati bħala arma ta' protesta minn Mario Azzopardi:
id-diplomatiċi tal-ġenerazzjoni
li ġiet qabilna jħarsu lejna mqit
il-mini djul u trousersuits ma jinżlux wisq
għal snienhom
[...]dan il-ġisem diplomatiku ma jinħallx wara l-barbetti
u x-xagħar twil tal-ġenerazzjoni l-ġdida
("L-Allat Ġodda", [Azzopardi et al, 1968] vv.
l-eċċentriċi li ġew qabilna
kienu jiskru bis-sentimentaliżmu u llum aħna
rridu niskru bl-influss kożmopolitan tat-turisti
u l-bikini biex nitrejqu ja malta tagħna.
("Lil Malta – b'apoloġija lil Dun Karm" [Azzopardi et al, 1968] vv.
Il-poeżija tal-bikini u tal-ixxemmxar topless ma tirrakkuntax l-emanċipazzjoni tal-mara moderna daqskemm il-kommodifikazzjoni tagħha.
Id-dehra tal-mara b'sidirha mixkuf fuq ir-ramel, kif irrakkuntata mill-poeta raġel, ftit li xejn hija differenti mid-dehra tal-istripper li tkellimna dwarha f'kapitlu ieħor.
Anki jekk il-bikini kellu jissarraf f'simbolu ta' protesta, din ma kinitx tal-mara kontra s-sistema patrijarkali li oġġettivat ġisimha, iżda dik ta' poeti rġiel żgħażagħ li riedu joħolqu l-kontroversja ma' dawk ta' qabilhom.
Mill-bqija, hemm l-istess proċess skopofeliku li kien hemm qabel.
Il-mara l-bjonda, dik li kienet ovvjament mhux Maltija – it-turista – tidher kemm-il darba fil-poeżija ta' żmien l-Indipendenza.
Id-dehra tat-turista nordika li bdiet tersaq lejn Malta ħalli tgawdi x-xemx u tħalli lira warajha, ġibdet l-għajn tal-kittieba żgħażagħ irġiel bħalma għamlet l-Iżvediża tindilek biż-żejt għax-xemx f'"Żunżan" ta' Achille Mizzi (1980).
Daniel Massa jagħti verżjoni ġdida lil Venere f'"L-Iskuna tal-Ħolm" – din issir Skandinava li titlef xbubitha fil-bajja tal-Għadira.
L-Iskandinava tiġbed ħarset Victor Fenech ukoll, li f'"Ritratt 1" (Azzopardi et al, 1968) jaralha saqajha mikxufin, tiġbed il-luminata mill-istraw (is-simbolu falliku klassiku u l-fellatio għal darba oħra).
Mario Azzopardi, bħal Fenech bilqiegħda l-Caffè Premier, igawdi l-"esibizzjoni ta' saqajn kontinentali" (v. 15) ("Ritratti Quddiem il-Caffè Premiere" [Azzopardi et al, 1968]).
Il-mara l-barranija, bħal "Tall, fair, inscrutable Susan" ("London Pictures", [Fenech, 1976b]) jew Karen il-Ġermaniża ta' ġisimha "mibrum għeri taħt qamar San Pawl sajfi" ("Tifkira Mbiegħda" [Fenech, 1979]) tokkupa l-interess tal-poeta l-ġdid li beda jivvjaġġa u jiltaqa' mal-mara l-Oħra f'pajjiżu stess.
In-nisa barranin li sabu rwieħhom fil-poeżija ta' żmien l-Indipendenza ma kinux Nordiċi biss.
Eqreb lejn l-ideal Romantiku Malti kien hemm it-tfajla Mediterranja, irromantiċizzata hija wkoll bħalma tidher f'"Ġitana" ta' Philip Sciberras (1968).
Iż-żingara, jew biex inkunu aktar preċiżi x-xbieha rromantiċizzata taż-żingara, ukoll issib post prominenti fil-fantasiji erotiċi tal-kittieba rġiel, bħalma jidher ukoll f'"Il-Mewt" ta' Achille Mizzi (Azzopardi et al, 1971).
Il-mara l-Oħra hija mara urbana li timita l-istil ta' ħajja kożmopolitana.
Kif intwera, dawn in-nisa jġorru ġisimhom lejn il-kafetteriji tal-Belt, lejn id-diskoteki, lejn il-post tax-xogħol li mhuwiex l-għalqa ta' missierhom.
Il-ħajja fil-bliet bidlet anki l-ilbies u d-dehra ta' ġisem din il-mara.
Għall-poeta Romantiku l-urbanizzazzjoni tfisser id-dekadenza ta' ġisem il-mara u l-morali li jirregolawh.
Fl-osservazzjoni tagħha dwar il-pitturi tas-seklu dsatax, Nochlin (1999: 84-85) tikteb li l-ħaddiema kampanjola, dejjem tintwera bħala fqajra, passiva u naturali, u taqdi r-rwol mogħti liha minn Alla ta' omm u nutriċi.
Din il-kampanjola "virtually embodied the positive image of the rural working class in the middle of the nineteenth century" b'kuntrast mal-ħaddiema urbani – kemm nisa u kemm irġiel – li kellhom karattru moralment aktar dubbjuż u, fl-aħħar mill-aħħar, aktar inkwetanti.
L-istess bħalma kitbu Dun Karm, Karmenu Vassallo u anki Philip Sciberras, skont Nochlin, fl-arti plastika jintwera kif l-urbanizzazzjoni tal-mara wasslet għall-waqgħa: il-faxxinu bil-belt offra theddida morali konkreta għal dawn il-kampanjoli nisa meqjusin mansweti.
Huwa għalhekk li f'"Tgħidilhomx li Ġejt" (Azzopardi et al, 1968) Azzopardi jiċċanfar għax iħalli lil martu tinżebagħ.
Il-mara moderna hija l-mara tal-belt, tilbes qasir, tinżebagħ u tiżżejjen bħall-mara li Albert Marshall jixħet ħarstu fuqha waqt li sejjer lejn ix-xogħol f'"In-Nies tal-Vagun" (1997).
Anki l-ħarsa lejn il-mara miżbugħa għandha din l-attitudni patrijarkali.
Negrin tikkummenta li d-dikotomija bejn il-ġmiel naturali u dak artifiċjali kien riżultat tal-ideoloġija Nisranija li saħqet li l-bniedem kien maħluq fi xbieha ta' Alla u għaldaqstant ġismu għandu jinżamm fl-istat naturali tiegħu.
It-tiżjin tal-ġisem permezz taż-żebgħa jirvina din ix-xbieha u jissenjala attitudni vanituża.
Negrin (2008: 54-56) tinnota li ironikament, fis-seklu għoxrin, aktar milli l-Knisja kienu l-attivisti femministi li oġġezzjonaw għall-kożmetika minħabba li din m'hija xejn għajr proċess ieħor ta' konformiżmu u kommodifikazzjoni.
Fost il-femministi li Negrin tirreferi għalihom hemm Iris Marion Young li fl-artiklu "Throwing Like a Girl" (2005 [1980]: 39), influwenzata minn De Beauvoir (1989 [1949]), tikkummenta li filwaqt li l-ġisem uman huwa kemm oġġett materjali kif ukoll suġġett traxxendentali, "woman lives her body as a thing, she remains rooted in immanence."
F'diwi għal dak li kitbet Mulvey (1989a [1975]), Young tikkummenta li l-mara tesperjenza ġisimha bħal xi ħaġa li qiegħda għall-wiri, xi ħaġa li qiegħda hemm biex dak li jkun iħares lejha u jieħu gost b'dak li qiegħed jara.
B'dawn il-ħsibijiet fl-isfond, il-femminiżmu tat-Tieni Ġenerazzjoni ma weriex wisq simpatija lejn din il-mara li tiżżejjen għaliex issuspetta li fl-aħħar mill-aħħar kienet l-għajn fallika li kienet se tgawdi u mhux il-kawża tal-mara.
Dan il-ħsieb huwa paralleli għall-argument ta' Dun Karm f'"Nudiżmu" li jiġi illustrat ukoll f'żewġ poeżiji ta' Joe Friggieri:
Tħares bid-dmugħ f'għajnejha
lejn il-mera,
tilbes u tinża'
ħwejjeġ ma jiġuhiex,
titkellem mal-qattus
u taħsel xagħ'rha.
Wieqfa quddiem il-mera
bil-lipstick aħmar f'idha
bla lbies u xagħ'rha mħabbel
dil-mara min iridha?
("Il-Midinba" [1991] vv.
Il-mara l-midinba wkoll hija Oħra jekk kemm-il darba l-ideoloġija dominanti – fil-kuntest lokali Nisranija – tifred in-nies twajbin mill-ħżiena.
It-teorija Platonika li torbot is-sabiħ mat-tajjeb ġiet sfidata minn ħassieba oħrajn, tant li anki fil-ħażen, fid-dnub u fil-vjolenza ħafna raw is-sabiħ.
L-artisti Ewropej tas-seklu dsatax u għoxrin li daħlu fil-briedel u fil-ħwienet tax-xorb biex ipinġu l-midinbin nisa, bħal Tolouse-Lautrec u Picasso, raw is-sabiħ fil-ħażen u bħalhom għamlu kittieba bħal Baudelaire, Victor Hugo u ħafna oħrajn.
Lokalment, referenzi għal nisa bħal dawn jinstabu diġà f'kitbiet ta' Ellul Mercer (1938) u Orlando Smith (1985 [b.d.]).
Fil-poeżija l-ġisem tal-mara midinba jidher ukoll anki jekk ħafna drabi jiġbed fuqu kundanna bħalma ntwera fil-kummentarju dwar il-mara-mostru.
Iżda hemm ukoll il-mara li ma kinitx 'safja' u li tqieset bħala sabiħa mingħajr ma ġiet 'ikkastigata' mill-għajn fallika.
Bħal Tolouse-Lautrec, Victor Fenech jagħti rendikont favorevoli tan-nisa jiżfnu l-can-can fil-Moulin Rouge fil-poeżija "Ou' Est Vincent?" (1979), li jiddeskrivihom bħala "tfajliet nudi delizzjużi fuq trapeżju bħal paguni fil-palazz ta' Kubla Khan" waqt li jitkellem fuq żeffiena li "turi l-ġawhar ta' ġisimha fi striptease sofistikat."
Fil-katalgu ta' nisa li jsibu rwieħhom fl-iskrutinju falliku tal-poeti hemm ukoll l-ikoni tal-mass media li invadew id-djar Maltin fis-snin sittin l-aktar bl-introduzzjoni tat-televixin u l-mezzi l-oħrajn tax-xandir (Cutajar, 2001).
Fil-poeżija ta' Mario Azzopardi jitfaċċaw Ursula Andress ("Maż-Żlieġa tax-Xemgħa Tinħaraq" [Azzopardi et al, 1970]), Iva Zanicchi ("Sitwazzjoni 10 Battal") u Gigliola Cinquetti ("Ideoloġiji" [Azzopardi et al,1968]), filwaqt li Victor Fenech jagħti omaġġ lil Martine Carol fil-poeżija "No Sad Songs for Martine" (1976).
Il-ġmiel ta' dawn in-nisa huwa differenti mill-ġmiel li ntwera sa issa.
Eco (2004: 418) isejjaħlu "l-ġmiel tal-konsum".
Fil-każ ta' Andress u Carol jerġa' jitfaċċa l-faxxinu bid-dehra Nordika u fl-istess waqt il-proċess maskilista tal-mara bħala spettaklu pur, bħala sex-symbol.
Is-sex symbol u l-kantanta popolari, li minbarra leħenha għandha ġisimha, huma biss ġisem fl-aħħar mill-aħħar għaliex l-għajn fallika tirrendihom hekk.
Filwaqt li l-ġmiel tal-mara Romantika, kif intwera, għandu dimensjoni li tmur anki lilhinn mill-fiżiku, l-ikona pop ma jirnexxilhiex tittraxxendi l-fiżiċità tagħha, tant li dwar Andress nisimgħu biss il-kumment "x'ġisem għandha", dwar Zanicchi nisimgħu kumment dwar "il-mini-djul" tagħha, u dwar Carol li kienet tinħasel fil-ħalib.
Huwa strettament il-ġmiel tal-ġisem tal-ikona li jiġi ċċelebrat mill-poeta raġel, attitudni differenti minn, ngħidu aħna dik ta' Barthes meta dan ikkummenta fuq wiċċ Greta Garbo (2000a [1957]).
Il-mara s-sabiħa tal-mara
Fil-kapitlu dwar il-Ħarsa ntwera kif il-Ħarsa ta' Mary Meylak hija indirizzata lejn il-mara aktar milli lejn ir-raġel, tant li għandha ħabta li xxebbah diversi oġġetti, bħal fjuri u anki frott, ma' tfajliet sbieħ.
Il-protagonisti femminili ta' Meylak huma kollha sbieħ u hija tagħti ċerti dettalji tal-ġmiel li tara fin-nisa tagħha.
Filwaqt li hemm aspetti fejn il-ġmiel li tara Meylak jikkorrispondi għal dak li fittex il-poeta raġel ta' żmienha, f'oħrajn ix-xbieha s-sabiħa skont Meylak tiddistingwi ruħha mix-xbihat tal-poeti l-oħrajn.
Il-poeti rġiel Romantiċi ssaħħru wara t-tfajla tar-raba' iżda Meylak ma tidealizzax lil din it-tfajla daqstant, anzi, fost il-protagonisti tagħha hemm xebbiet lokalizzati f'ambjent urban u jiġbdu lejn il-borgeżija.
In-nisa sbieħ li tikteb dwarhom, bl-eċċezzjoni ta' Grezz il-gwerriera li wkoll tiġi deskritta sabiħa daqskemm kuraġġuża, huma sinjorini petiti, borgiżi, li jitfaċċaw fil-versi tagħha.
Fost dawn insibu lil Antonjetta Vella ("Is-Sinjorina M. Antonjetta Vella" [1947a]), li għandha "wiċċ sbejjaħ, roża fin qisu tal-kina" (v. 1), li taħdem bħala inspectress fl-iskejjel elementari tal-Gvern.
Din is-sinjorina għandha dehra delikata b'"imnieħer mislut, kelmitha żina/ bi ħlewwa minn ġol-vina" (vv.
Hemm ċerta għożża li Meylak turi meta titkellem dwar is-Sinjorina Vella: titkellem fuq il-"ġibda lejn xulxin" (v. 7) li ħassew mill-ewwel darba li ltaqgħu, u tgħid li l-ġmiel tagħha jafu japprezzawh saħansitra t-tfal tal-preċett.
Hemm ukoll il-pjanista f'"Is-Sinjura Elizabeth Cassar" (1947a) li tidher bi tbissima tal-"pupi fl-armatura" (v. 5).
Il-ġmiel tan-nisa ta' Meylak huwa differenti minn dak tal-pitturi ta' Caruana Dingli, l-aktar għaliex id-dehra tagħhom mhijiex 'tipikament' Mediterranja.
Skont Meylak, ir-raħal Għawdxi ta' Santa Luċija huwa magħruf l-aktar għat-tfajliet sbieħ li jgħixu fih.
Dawn għandhom xagħarhom isfar, għajnejhom koħol u wiċċhom mimli nemex ("Santa Luċija" [1947a]).
Il-ġibda lejn il-bjondi tintwera f'poeżiji oħrajn bħal fi "Grezz il-Gwerriera" (1947a) li tlaqqagħna mal-erojina b'"xuxet is-sbul id-deh'b".
F'"Why Do You Love Me?" (1971) Meylak tagħti rendikont ċar ħafna tad-dehra tal-mara kif idealizzatha hi:
Xagħar isfar, għajnejn koħol, imnieħer ippuntat, ħalq żgħir, u qadd dejjaq ukoll: dawn mhumiex il-karatterstiċi li r-Romantiċiżmu Malti, l-aktar bil-pinna ta' Dun Karm, xeħet fuq il-Mara Ideali Maltija.
Huma aktar kwalitajiet li jiddistingwu rwieħhom bħala Nordiċi (inkluż l-isem ta' din it-tfajla li warajha tissaħħar il-poetessa).
Huma l-kwalitajiet li popolarment tqiesu bħala 'Ingliżi' li joħorġu f'dan ir-ritratt.
Wara kollox, fil-poeżija "Monument Mananni Meylak Imwielda Grech" (1947ċ) Meylak tiddeskrivi 'l ommha bħala mara li meta taraha "taħsibha Ingliża" (v. 5).
Meta wieħed iqis id-differenza bejn l-ideal ta' Meylak u dak tal-poeti rġiel ta' żmienha, kif ukoll il-kuntrast bejn din ix-xbieha u dik li raw ċerti vjaġġaturi lejn Malta (De Non [1789]; De Boisgelin [1805]; De Lamartine [1839]), jinkixef l-interess ideoloġiku fix-xbihat ta' Meylak.
Id-dehra femminili fil-poeżija tagħha hija dehra 'Ingliża' li tillustra sew dak li Brockman sejjaħlu "l-virus Ingliż" (1961: 200).
Il-bjond fil-poeżija ta' Meylak, li tajjeb li niftakru jantiċipa x-xbieha bjonda tal-poeti rġiel Moderni, ifakkar fl-Ieħor Dominanti.
Mhux ta' b'xejn, mela, li t-tfajliet tagħha, fil-maġġoranza tagħhom, ġejjin mis-soċjetà affluwenti u fil-każ speċifiku tas-Sinjura Vella, għalkemm għajnejha kannella, għandha ħarsa "tixbah ħafna 'l tar-Reġina" (v. 3).
Mill-bqija l-mara sabiħa ta' Meylak taqbel perfettament ma' dik li idealizza r-Romantiċiżmu.
Is-sbuħija tan-nisa borgiżi u qishom Ingliżi tagħha timxi id f'id mat-tjubija tal-karattru kif jidher fi tmiem l-appell li tagħmlilhom f'"Dawra Misterjuża" (1947b):
Ilbieskom u drawwietkom żommu xierqa
Il-galbu jżejjen debba,
Mel'aħseb ara kemm il-ġieħ isebbaħ
l-għotjiet li għandha x-xebba! (vv.
Tajjeb li jiġi osservat li f'Meylak mhux biss il-ġisem maskili huwa kważi inviżibbli għal kollox, talli donnu huwa lilhinn minn kull possibilità li jitħammeġ: huwa l-ġisem femminili biss li jista' jikkorrompi ruħu.
Dan jimplika li d-diskors li toħloq Meylak, minkejja d-differenzi fid-dehra tal-mara tagħha, isaħħaħ il-kostruzzjonijiet soċjali kontemporanji tal-maskulinità u l-femminilità.
Il-mara li turi Meylak hija oġġett li wieħed għandu jħares lejh, is-sess femminili jsir is-sess estetiku.
Filwaqt li huwa minnu li mqar tliet nisa minn tagħha huma erojini (u dan tagħmlu fi żmien meta l-kamp letterarju ma inkludiex nisa kuraġġużi, iżda vittmi u oġġetti passivi), il-Ħarsa tal-qarrejja tinġibed mill-ġmiel ta' dawn in-nisa, u l-ġmiel ta' Meylak – li mhuwiex oriġinali – jidwi ideoloġija dominanti.
L-element saffiku fil-poeżija tagħha għandu diwi tal-falloċentriżmu li jagħmel lill-mara spettaklu għall-qarrejja rġiel.
Grech Ganado wkoll tagħmel dan il-ġest fil-poeżija "Miraġġi" (2001) meta titkellem fuq din it-tfajla sabiħa u smajra li "ġisimha jmewweġ in-nar" (v. 6) u li tieħu post il-poetessa mar-raġel li tfantas fuqu.
Id-deskrizzjoni li Grech Ganado tagħti lil din it-tfajla toqrob ħafna lejn il-ġmiel li taw lin-nisa l-kittieba rġiel.
Madankollu, id-deskrizzjoni aktar isservi biex tweġġa' lilha nfisha hekk kif timplika li hija mhijiex sabiħa bħalha milli biex toffri spettaklu lill-ħars maskili bħalma tagħmel Meylak, għalkemm dan ma jfissirx li dan l-ispettaklu ma jitwassalx.
Anki Grech Ganado, fil-ftit referenzi lejn il-ġisem tan-nisa (barra r-referenzi lejn tagħha), toħloq xbihat li jixbhu l-ideal maħluq mill-kitba maskili.
Fi "Vltava" (2001) il-poetessa tippreżenta tfajla "b'wiċċha mislut" u "b'libsa bajda" (v. 28) li tikkuntrasta mad-dehra tagħha b'xagħarha abjad u b'ġisimha jitbiel.
Minkejja li Grech Ganado tħares ħafna lejn il-mera, u minkejja li kontinwament tistieden lil din il-persuna maskili biex tħobbilha ġisimha li għad għandu x-xewqa u x-xehwa ("Stilla tal-Baħar" [1999]; "Sfera" [2001]; "Dell ta' Wiċċ", "Int" [2005], u oħrajn) il-ġmiel li tixtieq li għandha huwa dak ideali, anki jekk tagħti x'tifhem li taf sewwa li l-ideali huwa biss miraġġ.
Hemm differenza fundamentali bejn il-Ħarsa ta' Mary Meylak u dik ta' Grech Ganado lejn il-mara: tal-aħħar tesprimi x-xewqa li tkun tixbah lil din il-mara, filwaqt li Meylak mhux biss ma tikkomparax lilha nfisha ma' din ix-xbieha talli tiskorpora lilha nfisha, tinħeba għal kollox u tisparixxi.
Filwaqt li Grech Ganado kontinwament tiġbed il-Ħarsa tal-qarrej lejn ġisimha, anki jekk hi stess tarah indeżiderabbli ("Hawn Ġisem" [2001]; "Bħal Ħrafa", "Fantażma" [2005], u oħrajn), Meylak tidher darba biss:
Missieri t-tieni, imqaxxra, nixbhu ħafna,
Jien donni ġejt nagħmillu bħal tifkira,
Inħoss bla tarf u nidħol f'ruħ il-ħaġa,
Moħħ għoli, xufftejn sbieħ u ftit qasira.
Fil-lixx, mill-eħfef, m'għandix moħħ niżżejjen,
Jew nilgħab ma' persunti, jew mal-libsa,
Imħassba u aljenata, noħlom wieqfa,
Sikwit bi premju nieħu wkoll xi rifsa.
Ma rridx irbit u xkiel u sikkaturi,
Mal-lapis u mal-karta nħobb ninkera
U ngħaddi għal kuljum għax Mary Meylak
La tgħid li hi sabiħa u anqas kerha.
Ma rrid naf b'xejn, minn xejn ma jimpurtani
L-għors tiegħi x'ħin fis-skiet waħdi nitħalla,
Inħossni ħbieb ma' kollox, inħobb kollox,
Nitgħaxxaq b'kull ma taf tagħmel l-id t'Alla.
("Monument Mary Meylak" [1947ċ] vv.
Grech Ganado tħares lejn il-mara s-sabiħa bix-xewqa li tkun bħalha, Meylak tħares lejha biex tgawdiha.
Għal Meylak il-ġmiel femminili jinġabar kollu kemm hu fil-wiċċ u dan jidher mill-fatt li l-Ħarsa tagħha qatt ma hi ffukata fuq xi parti oħra tal-ġisem is-sabiħ.
Mill-banda l-oħra, Grech Ganado tixħet ħarsitha fuq il-mara s-sabiħa kollha kemm hi, saħansitra fuq ħwejjiġha li għandhom sinifikat importanti: il-mara f'"Fantażma" (2005) qiegħda taqfel id-dressing gown, aktarx wara l-lejl jew wara l-imħabba; it-tfajla fi "Vltava" (2005) liebsa libsa bajda u twila, xbieha romantika tal-innoċenza u fl-istess waqt tax-xewqa maskili.
F'Meylak il-ħarsa hija dominanti: il-mara s-sabiħa tħares lejha imma qatt ma tagħti indikazzjoni ta' mess.
Filwaqt li Grech Ganado ma tmissx lin-nisa sbieħ li tħares lejhom, ir-raġel ta' bejniethom imisshom, anzi huwa mess senswali li jwassal ukoll għar-rapport sesswali.
In-nisa sbieħ fil-poeżiji ta' Grech Ganado, allura, huma lesti għas-sess għax huma dejjem akkumpanjati minn dan ir-raġel tant mixtieq mill-poetessa, iżda f'Mary Meylak, tneħħi għall-erojini li hija tammiralhom aktar il-kuraġġ milli ġmielhom, in-nisa huma waħidhom, niqsin għal kollox mill-kumpanija maskili.
Għal Meylak jidher li dan huwa punt importanti: Grezz il-gwerriera ma tiħux lill-maħbub tagħha fuq il-kamp tal-battalja; it-tfajla Maltija li tittrasvesti ruħha biex tiltaqa' mal-maħbub tkun mifruda minnu, u saħansitra ommha tinkitbilha poeżija separatament minn dik li nkitbet lill-missier.
Meylak tiffoka fuq il-ġmiel tal-mara waħidha bħala oġġett estetiku, waqt li Grech Ganado tħares lejn il-ġmiel tal-mara għal dak li jista' jwassal għalih u għal dak li tixtieq hi.
Dan juri li filwaqt li għal Grech Ganado hemm distinzjoni bejn ix-xewqa u l-ġmiel (tant li l-ġisem difettuż tagħha jibqa' jistieden lill-Ieħor għall-kuntatt), hija wkoll għandha l-ġmiel Ideali f'moħħha, li mhuwiex differenti wisq minn dak li tiggosta Meylak u l-poeti l-irġiel.
F'Meylak tibqa' tiddomina l-idea Platonika tar-rabta bejn il-ġmiel u t-tajjeb filwaqt li fi Grech Ganado l-ġmiel huwa fiżiku anki jekk dan potenzjalment iwassal għall-imħabba.
Bħal Dun Karm, Meylak tenfasizza li l-ġmiel ta' mara għandu jkun awtentiku.
Lis-Sinjura Cassar tammiraha l-aktar appuntu għaliex hija "sbejħa mhux bi ġmiel sforz il-pittura" (v.,8) u tgħid ukoll li "Lizzie ġojja min-natura" (v. 14) ("Lis-Sinjura Elizabeth Cassar" [1947a]).
L-awtentiċità fid-dehra tal-mara hija punt tant importanti għal Meylak li f'"Facing a Mirror" (1971) tagħti parir lin-nisa ta' ċerta età biex ma "jiddislokawx" ruħhom minn ma' ġisimhom (Sobchack, 2006: 103) meta jħarsu lejn il-mera, lanqas m'għandhom jagħmlu tentattivi artifiċjali biex jerġgħu jidhru sbieħ:
Dak li jagħmel il-kitba ta' Meylak interessanti huwa l-fatt li fundamentalment tieħu attitudni kontradittorja fir-rigward tal-femminilità.
Karattri bħal Grezz il-gwerriera u t-tfajla-suldat juru mara f'saħħitha li tieħu l-inizjattiva anki jekk il-ġmiel tagħhom jingħata interpretazzjoni fallika li donnhom il-karattri jridu jirreżistu.
Mill-banda l-oħra, in-nisa l-oħrajn huma ċċelebrati għal ġmielhom u għall-attitudni passiva tagħhom.
Jidhirli li anki Maria Grech Ganado tieħu attitudni kontradittorja: minn banda, kif intwera, hemm din ix-xewqa li tkun bħall-mara ideali kif maħluqa mill-għajn maskili, mill-banda l-oħra, minkejja l-kruha ta' ġisimha li kontinwament tirreferi għaliha, hemm il-gost taċ-ċelebrazzjoni tal-femminilità tagħha (li nistħarrġuha aktar 'il quddiem).
Ir-raġel is-sabiħ
Il-poeżija tesponi wkoll il-ġmiel tal-ġisem maskili għalkemm dan il-ġisem se jiġi inkwadrat b'mod differenti minn kif jintwera l-ġisem tal-mara.
Għal uħud mill-poeti rġiel, il-ġisem maskili jidher mill-bogħod u meta jħarsu lejh jiffukaw fuq ċerti partijiet u mhux oħrajn.
Fil-każ tal-poeti nisa, il-ġmiel tar-raġel jidher aktar mill-qrib.
Il-poeżiji tal-kittieba nisa li jitkellmu dwar il-ġmiel tal-ġisem maskili mill-ewwel jixħtu dubju fuq it-teorija li n-nisa m'għandhomx ħarsa.
Ħafna kummentaturi (partikolarment il-kittieba femministi) fis-snin tmenin, għalkemm irreaġġixxew għat-teoriji ta' Mulvey u Doane, iffukaw fuq il-ħarsa femminili fir-rigward tad-dehra tal-mara.
Kif tikkummenta Smelik (1999), għalkemm kienu ħafna r-reazzjonijiet li pproponew teoriji għall-ħarsa femminili, ftit li xejn sar biex tiġi tteorizzata l-ħarsa tal-mara lejn l-oġġett maskili u biex tiġi analizzata s-sesswalità maskili li kellha tiġbed lejha din il-ħarsa.
L-artiklu ta' Steve Neale (1983) kien fost l-ewwel kontributi akkademiċi li ġibdu l-attenzjoni għal dan in-nuqqas u ta bidu għall-analiżi tax-xbieha maskili bħala oġġett libidinali.
F'dan l-artiklu Neale jikkummenta fuq il-possibilitajiet kbar li ċ-ċinema, minbarra li toħloq ir-relazzjonijiet li alludiet għalihom Mulvey, tippreżenta l-ġisem maskili bħala oġġett sesswali għall-konsum viżiv, kemm tal-irġiel kif ukoll tan-nisa.
Neale jirreferi għall-ktiba ta' D.N. Rodowick li wkoll irribatta lil Mulvey u saħaq li ċ-ċinema ta' spiss tibdel ix-xbieha maskili f'oġġett erotiku (Rodowick, 1982, 1991; Neale, 1983), l-istess kif jagħmel Paul Willemen (1981) li jargumenta li l-kultura viżwali tiċċentra ruħha mal-figura maskili wkoll.
Waħda mill-affarijiet li tispikka ħafna fil-kitba ta' poeti nisa li jħarsu lejn il-figura maskili hija li l-Ħarsa tagħti spunt għal xewqa għall-mess.
Il-gost tal-Ħarsa mhuwiex totali bħalma seta' kien il-każ fil-poeżija tal-irġiel li gawdew lill-mara mill-bogħod u b'għajnejhom biss.
"L-Atleta" ta' Maria Grech Ganado (1999) hija eżempju partikolari ta' dan:
f'qiegħ it-taraġ kien hemm statwa
raġel iswed ġismu mgħawweġ
dirgħajh marbuta wara dahru
rasu mrażżna jħares lura –
jien u għaddejja kont bis-serqa
ileqqu jleqqu wiesgħa wiesgħa
imbagħad ngħaqqad id mal-oħra
u nissokta għajnejn imbaxxa
nitla' t-taraġ abjad abjad
illejla fuq it-televiżjoni
erġajt rajtu 'l dak ir-raġel
rasu balla għajnejn imkebbsa
qed jistenna – bħal sajjetta
se tixpakka u tinfaqa' –
illi tibda t-tellieqa
ġismu mkebbeb ġagwar iswed
se jisplodi minn ġol-gaġġa
u li kieku jien kont waħdi
u li stajt mingħajr mistħija
qabel ma r-revolver ħeles
b'sabta l-molla ta' riġlejh
kont inqum b'idejja mmelles
illi fuqu suwed suwed
wiesgħa wiesgħa l-għaxqa tiegħi
kienu jaħkmu biss spallejh (vv.
Il-ġmiel tal-figura maskili tidher darbtejn: l-ewwel fi statwa u mbagħad fuq immaġni televiżiva.
Id-darbtejn li huma l-kittieba tħossha sedotta minn dan il-ġmiel, tant li tkun trid tmissha.
F'dan il-każ il-ġisem qiegħed jiġi ffetixizzat, mibdul f'oġġett (statwa, immaġni) u jqanqal fil-poetessa impulsi erotiċi.
L-istess attitudni tidher f'"Linka" (2001), fejn id-dehra ta' xagħar ir-raġel mhux biss tiġbed lill-poetessa wara dan ir-raġel imma tinċitaha biex tmiss:
Naqbel, xagħrek taqtgħux –
kif qiegħed issa, subgħajja ġa
jikluni ħa jċafċfu fih, u jħossu
t-taqtir iċarċar matul driegħi. (vv.
F'"Kumpass" (2001) Grech Ganado toħroġ dan l-impuls għall-mess b'mod mill-aktar emfatiku:
Kif nista' nemmen li qatt ma jien se mmissek,
li qatt ma nista', b'subgħajja ftit jirtogħdu,
nittraċċa l-mappa tal-kontinent ta' ġismek. (vv.
Doreen Micallef ukoll issib ruħha tixtieq tmiss dak li qiegħda tara (jew tistħajjel).
Ir-referenza għall-poeżija "Ċedejt" (1975) uriet proprju dan.
Id-dehra ma tissodisfax, jew inkella tinċita għall-mess.
Fil-każ tal-poeti rġiel, la l-istrippers, la ż-żeffiena tal-can-can, u lanqas ix-xebbiet bdiewa mixjin fl-għelieqi ma jqajmu din il-ħtieġa fihom.
Għaldaqstant, meta l-poeżija tal-kittieba rġiel titqabbel ma' dik tal-kittieba nisa, jidher li l-gost maskili huwa voyeurista b'intenzjonijiet skopofeliċi, filwaqt li l-gost femminili jinstab fil-mess aktar milli fil-ħars.
Dan jikkonferma l-idea ta' Irigaray (1985b: 25-26) li l-viżwal mhuwiex predominanti fl-erotiżmu femminili.
"Woman takes pleasure more from touching than from looking," tikteb Irigaray u meta l-mara tiddaħħal f'dik li hija ssejħilha "dominant scopic economy" titbiddel f'oġġett sabiħ ta' kontemplazzjoni, jew fi kliem ieħor, tispiċċa passiva.
Il-każ ta' Micallef u ta' Grech Ganado jiżdied fl-interess meta wieħed jikkonsidra li ħafna drabi m'għandhomx aċċess dirett għar-raġel is-sabiħ li qegħdin jaraw u jixtiequ jmissu.
Ir-raġel is-sabiħ ta' Doreen Micallef huwa dejjem 'il bogħod u għandu xeħta sagra li minnha nfisha tagħmlu inaċċessibbli għall-mess li Micallef tixtieq.
F'"Għalqa Blu" (Grech Ganado, 2005) ir-raġel jinsab biss fil-ħolm tal-kittieba.
L-atleta ta' Grech Ganado huwa statwa, mhux oġġett ħaj, u fuq it-televixin tara biss immaġni tiegħu.
Madankollu, il-ġibda għall-mess twassal biex il-poetessa tmiss l-oġġett li jissostitwixxi lir-raġel ħaj.
Għall-għajn femminili s-sabiħ jidher f'diversi aspetti fiżiċi.
Fl-atleta Grech Ganado ma tarax il-wiċċ daqskemm il-figura perfetta tal-isportiv fil-waqt partikolari meta dan se jagħmel l-azzjoni tiegħu.
Hija l-enerġija potenzjali tiegħu li ssaħħar lill-poetessa warajh.
L-istatwa ma tiċċaqlaqx, iżda bħalma jiġi rrakkuntat fl-anedottu ta' Michelangelo quddiem l-istatwa ta' David, il-pożizzjoni perfetta tal-istatwa jonqosha biss li tieħu n-nifs.
Dan il-ġmiel kontenut jidher anki fl-immaġni televiżiva: l-atleta li jiġbor fih l-enerġija u eżatt qabel ma jitlaq jiġri l-poetessa jagħtiha li tmissu.
Il-figura tal-atleta, imxebbha ma' ġagwar, hija waħda li tesprimi saħħa – fid-dirgħajn miftuħin, fl-ispallejn miftuħa.
M'hemm ebda referenza għall-wiċċ (bħalma jkun hemm ħafna drabi fid-diskors maskili dwar il-ġmiel tan-nisa); il-ġmiel ta' dan l-atleta jinġabar kollu fil-figura perfetta u fil-pożizzjoni tiegħu.
Dan ma jfissirx li l-poeta mara ma tħarisx lejn il-wiċċ.
F'"Ċedejt" (1975) tħares lejn il-wiċċ "seren" (v. 50) ta' dan ix-xi ħadd li qiegħda tħares lejh u li tixtieq tmissu, u tant tarah sabiħ li timmetaforizzah b'wiċċ Alla, l-istess kif f'"Irrid Inkun Waħdi Biex Nibki" (1979) titkellem fuq dan il-wiċċ "qaddis" (v. 38).
F'"Is-Seħer ta' Nofs in-Nhar" (1975) hija tara 'l ruħha teħel ma' wiċċ Alla.
Tajjeb li jiġi nnutat, iżda, li Micallef ma tagħtix dettalji tal-wiċċ.
Jekk mhuwiex il-wiċċ kollu kemm hu se jkunu l-għajnejn u x-xufftejn (għal darba oħra l-imnieħer u l-widnejn jitħallew barra) li jqanqlu lill-poetessa.
"Għajnejk" (1980) tagħti rendikont tal-effetti li l-ġmiel tal-għajnejn li qiegħda tħares lejhom iħalli fuqha:
b'għajnejk qed tgħidli kemm
jaħraq l-uġigħ ġol-faqar ta' ruħi lampieri
tan-niket għajnejk għerf l-orjent jagħmlu
l-miraklu tax-xemx b'miraklu dix-xemx tisreġ f'
għajnejk ħolliema u ħajti kull meta
żmeraldi jżernaqli f'għajnejk u
għajnejk jixegħlu sidri bin-nafta li tgħammex bid-dija
għajnejk qegħdin ġo demmi u
għajnejk qegħdin ġo għadmi u
għajnejk waslu qabli fis-siegħa
għalina [...] (vv.
Hemm xi ħaġa li tmur lilhinn mill-fiżiku f'dawn l-għajnejn li jfakkru fl-insistenza ta' Micallef li torbot l-esperjenza tal-uġigħ u tan-niket mal-ġmiel.
Dan ir-raġel mhux-raġel, mhux-bniedem, li jidher f'ħafna poeżiji ta' Micallef għandu għajnejh jispikkaw biżżejjed biex il-ġmiel kollu tiegħu jinġabru fihom.
L-għajnejn jevokaw dawl u rikkezza (żmeraldi) u jqanqlu fil-poetessa emozzjonijiet kbar li jiġġarrbu anki fiżikament ("għajnejk qegħdin ġo demmi/ għajnejk qegħdin ġo għadmi").
Anki għal Grech Ganado l-wiċċ tar-raġel is-sabiħ jispikka fuq kull parti oħra ta' ġismu, bħalma jidher f'diversi poeżiji bħal "Twieqi Magħluqa" (2005).
Ir-raġel sabiħ ta' Maria Grech Ganado wkoll għandu għajnejh jispikkaw.
Barra minn f'xi poeżija bħal "L-Atleta" huma l-għajnejn li jiġbdu l-attenzjoni tal-kittieba, u li jqanqlu fiha l-ħeġġa għal dan il-ġmiel.
Pereżempju f'"Toppu" (2005) hija t-tbissima ta' għajnejn dan ir-raġel li tqanqal l-emozzjoni fil-poetessa, u dan jiġri anki jekk l-emozzjoni tkun waħda negattiva, bħalma jiġri f'"Il-Bogħod ta' Bejnietna" (2005), fejn huma l-għajnejn li jfakkru lill-poetessa li bejnha u bejn dan ir-raġel sabiħ hemm bogħod emozzjonali kbir.
"Għajn Tuffieħa" (2001) tesponi din il-ġibda kbira li Grech Ganado tħoss għall-għajnejn, bħal donnu li l-għajnejn jiġbru fihom mhux biss il-ġmiel fiżiku kollu tal-ġisem maskili li qiegħda tħares lejh, talli jiġbru fihom ukoll l-emozzjonijiet li l-kittieba tħoss għalih:
Għajnejh?
Bjar mingħajr qiegħ
li xorta jirriflettu lill-kwiekeb jegħmżu 'l-ilma;
vulkani jiżbruffaw ġamar u nida
jitħawdu u jingħaqdu f'baħar wieħed.
B'għajnejh xorobni. (vv.
Dawn is-sentimenti qawwija sforz l-għajnejn jidhru wkoll f'"Il-Wegħda" (1999):
Żagħżugħ sbejjaħ, flawt ma' fommok
u fil-kisra ta' għajnejk,
liem' hi l-għanja li semmajtli lbieraħ?
Liem' hi t-triq li int għażilt
meta jien saddejt widnejja
għax ħarisli r-raġel ismar
u sammarni b'għajnejh suwed
mat-tisbita ta' idejh? (vv.
Jekk l-għajnejn ma jidhrux, imbagħad, il-gost tal-Ħarsa tagħha jintilef bħalma jiġri f'"Għalqa Blu" (2005): "jekk jagħlaq għajnejh tisparixxi..." (v. 7).
Huma l-għajnejn li jikkmandaw il-Ħarsa kemm ta' Grech Ganado kif ukoll ta' Micallef.
Biss irid jingħad li fil-poeżija ta' Grech Ganado l-ġmiel tar-raġel jidher anki fix-xagħar.
Filwaqt li l-għajnejn inisslu s-seħer, ix-xagħar ikattar ix-xewqa għall-mess.
Dan jikkontradixxi lil W.Miller (1997: 57) meta jgħid li l-qawwa erotika tax-xagħar tidher aktar fuq il-ġisem femminili milli fuq dak maskili.
Jekk xejn, fil-poeżija ta' Grech Ganado, jekk mhumiex l-għajnejn se jkun ix-xagħar (ħafna drabi flimkien mal-għajnejn) li jqanqal lill-poetessa.
F'"Kurrent" (2001) il-kittieba titkellem fuq il-"mewġ iswed" (v. 5) tax-xagħar folt biex tiskopri aktar il-ġewwieni ta' dan ir-raġel.
Ix-xbieha likwida tax-xagħar tinstab ukoll f'"Linka" (2001) fejn Grech Ganado tistħajjel lil dan ir-raġel bi "xmara sewda" ( v. 5) biex b'reazzjoni anki ġisimha jsir mewġa.
F'"Għajn Tuffieħa" mhumiex biss l-għajnejn tar-raġel li 'jixorbu' lill-poetessa, imma xagħru 'jikkonsmaha'.
L-innuendo sesswali tal-kelma "ikkunsmani" tixhed il-kwalità erotika tax-xagħar tar-raġel is-sabiħ.
Il-ġisem maskili, mela, jista' jkun l-oġġett spettakolari, dispost u espost għall-Ħarsa femminili.
Huwa evidenti li m'hemmx qbil assolut bejn l-istudjużi dwar din id-dispożizzjoni tal-ġisem maskili bħala oġġett erotiku.
Brooks (1993: 15) jargumenta li hemm proċess assimetriku fil-wiri taż-żewġ iġsma b'dak maskili jitgħatta għaliex jitqies bħala n-norma, l-aġent u mhux l-oġġett tal-mistoqsija, tal-investigazzjoni, u għaldaqstant "the gaze is 'phallic,' its object is not."
Din l-assimetrija taraha wkoll Bordo, li żżid tgħid li anki fil-qasam xjentifiku u akkademiku, il-ġisem femminili huwa ttrattat b'mod differenti ħafna minn dak maskili.
Il-ġisem femminili awtomatikament isejjaħ is-sesswalità filwaqt li dak maskili jipprova jaħbiha.
Il-ġisem femminili, targumenta Bordo (1999: 19), jitqies bħala skjav ta' sesswalità li xi drabi hija wkoll difettuża, filwaqt li dak maskili jissenjala r-Raġel, il-Moħħ, l-Awtorità.
Dawn is-senjalazzjonijiet huma l-kodiċi tal-Fallu, li mhuwiex parti minn ġisem iżda ideoloġija li tagħti l-awtorità lil dak kollu li kulturalment jintrabat mal-maskili.
Bordo (1999: 95) tqis li l-Fallu kontinwament ibeżża' lill-pene li daqs kemm jista' jkun f'saħħtu, virili u mqajjem, jaf ikun ukoll imprevidibbli, saħansitra dgħajjef.
Din hija linja waħda ta' ħsieb, iżda aktar ma avvanzaw l-istudji tal-maskulinità aktar beda jintwera li l-ġisem maskili beda jibdel il-Ħarsa li jiġbed lejh.
Diversi kummentaturi qegħdin josservaw kif lejn tmiem is-seklu għoxrin il-ġisem maskili beda jiġi skrutinizzat f'diversi oqsma tal-ħajja (Philaretou u Allen, 2001).
Bl-istatistiċi juru żieda ta' każi ta' kanċer tal-prostata, tnaqqis fil-fertilità u l-fenomenu soċjali (minbarra mediku) tal-użu tal-Viagra, il-ġisem maskili beda jinkixef aktar mill-għata li kellu mixħuta fuqu (Watson, 2000).
Dan il-proċess mhux biss wera lill-ġisem maskili bħala difettuż imma anki bħala ġisem spettakolari bis-suq tal-moda joħloq u jisfrutta x-xbieha l-ġdida tar-raġel is-sabiħ li jesponi lilu nnifsu għall-Ħarsa (Negrin, 2008) bil-konsegwenza li anki l-irġiel saru suġġetti għall-preokkupazzjoni bid-dehra tagħhom u konxji tal-Ħarsa li qiegħda tiffoka fuq ġisimhom (Ihde, 2002).
Fil-poeżija ta' kittieba maskili hemm ukoll l-irġiel sbieħ li ġisimhom jiġbed l-attenzjoni tal-kittieb.
Jista' jkun li l-ġmiel maskili, kif osservat mill-kittieba rġiel, se jkun differenti minn dak tan-nisa.
Is-saħħa u l-qawwa huma kwalitajiet li jagħmlu ġisem maskili sabiħ.
Kif josserva Wienke (1998) għalkemm il-ġmiel huwa kunċett suġġettiv, jidher li ċerti kwalitajiet jidhru, xi ftit jew wisq, universali fl-idealizzazzjoni tal-ġisem maskili.
Fost dawn il-kwalitajiet hemm il-ġisem mibni u mmuskolat li mhux biss jagħti xbieha sabiħa, imma jagħti l-maskulinità lill-ġisem maskili.
Mill-ewwel statwi tad-Dinja Klassika sal-films popolari b'atturi bħal Silvester Stallone u Arnold Schwarzenegger, ikompli josserva Wienke, il-ġisem immuskolat kien il-ġisem maskili.
Din l-ammirazzjoni tidher b'mod ċar ħafna f'"Ben Hur" (1970) ta' Anton Buttigieg:
Ħadt gost, Ben Hur, nagħmel il-konoxxenza
tiegħek minn fuq il-film illi jġib ismek,
fejn ammirajt ta' ġgant is-saħħa tiegħek,
u l-muskli mibrumin li għandek f'ġismek; (vv.
Dawn huma l-mudelli tal-"ġuvintur ġisimhom bronż" li Victor Fenech jara fuq ix-xatt fil-poeżija "Make Love Not War" (Azzopardi et al, 1970).
Il-bronż f'dan il-każ mhuwiex jimmetaforizza biss il-kulur tal-ġilda maħruqa bix-xemx iżda anki l-qawwa u l-binja mmuskolata tal-ġuvintur, f'diwi tal-kumment ta' Hatt (1993: 67) meta jgħid li fil-kultura patrijarkali l-ġisem maskili kellu jidher qawwi u impermeabbli daqs xogħol skolpit.
Din il-qawwa se tkun dik il-kwalità li tidher kontinwament fil-Ħarsa li jixħet il-poeta raġel lejn il-ġisem maskili.
Il-ġisem maskili mhux se jkun deskritt bid-dettalji kif ġie deskritt il-korp femminili.
Hemm din l-idea ta' qawwa li toħroġ jew mill-metaforizzazzjoni, jew mill-adornament tal-ġisem bħalma jidher f'"Easy Rider" (1992) ta' Joe Friggieri:
Mutur ileqq u elmu abjad f'rasu
marsus fi lbies tal-ġild
lest biex jinqata' (vv.
Il-qawwa (u allura l-ġmiel) ta' rikkieb il-mutur tidher mhux biss bit-trasferiment fuq il-qawwa tal-vejikolu, iżda anki bil-ġakketta tal-ġild, li turi wkoll kwalità macho.
Il-ġild jerotiċizza dan il-ġisem tar-rikkieb, anki għall-fatt li l-ġakketta hija marsusa miegħu u b'hekk toħroġ il-forma tat-torso.
Bħalma l-ġisem immuskolat ilaqqa' l-films ta' tmiem is-seklu għoxrin mal-istatwi Griegi tal-Era Klassika, hekk jagħmel ukoll bejn il-poeżija tat-tieni nofs tas-seklu għoxrin u dik Romantika.
Il-muskulatura u l-binja jiddefinixxu l-ġmiel maskili anki fl-era Romantika.
Dun Karm ikompli jara l-ġmiel fil-ġisem kampanjol, anki meta jħares lejn il-ġisem maskili, bħalma jiġri f'"Xenqet ir-Raba'": "irrid nara d-dirgħajn somor, godlija/ ta' rġiel li taħdem u fil-ħidma tgħanni" (vv.
Dan il-faxxinu bir-raġel tar-raħal jidher ukoll fix-xogħol ta' Chetcuti "Jien Malti, Bin Maltin!" (2000) fejn naraw dehra ta' ġuvni Malti b' "għajnejh suwed u kbar" (v. 18), twil, "spallejh miftuħa fuq sura sabiħa" (v. 20), "dirgħajh mibruma, sidru wiesa' u b'saħħtu" (v. 21).
Minkejja li "mċewlaħ" (v. 17) u xagħru mhux magħmul, bil-qalza mxammra u ħafi, dan huwa ż-żagħżugħ li jbigħ is-saħħa aktar milli l-ġmiel irfinut li kellu jidher aktar tard.
Id-dehra raħlija tixbah mhux ftit dik lill-pittura "The Guitar Player" ta' Caruana Dingli (Fig. 17) li wkoll jixħet ħarstu lejn il-ġisem maskili, għalkemm tajjeb li wieħed jinnota li t-trattament li Caruana Dingli jagħti lill-figura maskili huwa nieqes mill-erotiċizzazzjoni, tant li nofs il-figura hija mgħottija bil-kitarra, filwaqt li l-figuri femminili tiegħu huma kollha esposti għall-Ħarsa tal-ispettatur fit-totalità tagħhom.
Il-ħaddiem jerġa' jidher sabiħ u f'saħħtu f'"L-Innu tal-Ħaddiema" fejn Dun Karm jara "fuq wiċċ hieni l-għaraq jixraq/ bħal djamanti f'ras sultan" (vv.
Għalkemm is-sbuħija maskili toħroġ kważi dejjem mill-kunċett tas-saħħa, il-kittieba moderni raw il-ġisem maskili bħala wieħed li qiegħed ipoġġi lilu nnifsu għall-wiri (fuq ix-xatt, fuq il-mutur), filwaqt li l-kittieba Romantiċi raw din is-saħħa fil-bniedem fuq ix-xogħol, bħalma jara Buttigieg fir-raġel b'"saħħa ta' bagħal, idejn saqajn mibruma" ("Għax-Xogħol" [1974] v. 3).
Din id-differenza mhijiex żgħira daqskemm forsi tidher; tindika bidla ideoloġika li seħħet bejn is-sekli dsatax u għoxrin.
Kif jinnota Featherstone (1991) it-trasformazzjoni fis-soċjetà li seħħet fil-bidu tas-seklu għoxrin bidlet l-ideoloġija dwar il-ġisem.
Fejn qabel l-identità ta' dak li jkun kienet tistrieħ fuq kwalitajiet bħal morali, iċ-ċittadinanza u x-xogħol, is-soċjetà konsumista bbażat il-programm tagħha fuq id-dehra.
Għalhekk ir-raġel is-sabiħ tar-Romantiċiżmu jidher fuq il-post tax-xogħol tiegħu (bħall-irġiel "felħanija" li bnew il-Ġgantija f'"Il-Ballata tal-Assedju ta' Għawdex" [Buttigieg, 1972]), filwaqt li dak modern jidher waqt il-ħin liberu.
Hemm raġel ieħor li l-kittieb tal-ewwel nofs tas-seklu għoxrin irromantiċizzah u ra ġmielu fis-saħħa tiegħu, raġel li kellu importanza kbira f'dik l-epoka minħabba l-Gwerra: is-suldat.
Minħabba l-importanza li l-kittieba Romantiċi taw lill-istorja tal-gżira, speċjalment l-assedji li għaddiet minnhom, bilfors li kellhom jeżaltaw il-figura erojka tas-suldat.
Ma jistax jonqos ukoll, li din il-figura kienet idealizzata fi żmien it-Tieni Assedju, anki sforz il-propaganda ta' żmien il-Gwerra.
Il-patrijottiżmu tal-kittieb Romantiku esiġa li l-figura tas-suldat tidher sew, tidher qawwija u anki sabiħa.
Mhux ta' b'xejn li waħda mill-ftit figuri maskili li tikteb dwarha Meylak hija proprju ta' suldat Għawdxi li qiegħed jiddefendi lil pajjiżu f'"Il-Warda Maltija u l-Anġlu tax-Xelter" (1947a).
Dan is-suldat jingħata l-unika foħrija għall-ġmiel maskili minn Meylak:
Tlaqqmu sew għax Ġorġ t'għajnejh żoroq,
Xuxtu mdeh'ba bħar-raġġi tax-xemx,
U Karmena bħal fjur qed jinqata'
Illi tgħid isbaħ minnu żgur m'hemmx. (vv.
Il-kittieba rġiel raw fis-suldat Malti l-ġmiel tal-qawwa aktar milli l-ġmiel tad-dehra.
Is-suldat, wara kollox, kien il-ħaddiem l-aktar importanti fi żmien it-twegħir tal-gwerra.
"Is-Suldat" (1945b) ta' Chetcuti huwa "żagħżugħ mibrum u mimli" (v. 189) eżattament bħalma huwa l-pilota militari f'"Qalbieni".
F'din il-poeżija Dun Karm jammira l-qawwa ta' dan il-bdot, tant li l-"għeruq u n-nervi/ sħaħ daqs l-azzar" (vv.
43-44) jgħaxxquh.
L-għaxqa titqanqal mill-ġmiel maskili ta' dan il-pilota, tant li Dun Karm ixebbhu ma' warda.
"Suldati Maltin" (1945) ta' Ġorġ Pisani wkoll titkellem fuq iż-żgħażagħ li jiddefendu lil art twelidhom, deskritti bħala kuraġġużi.
Pisani jarahom jimmarċjaw u ħarstu tinxteħet fuq sidirhom qawwi li jixhed il-qawwa tagħhom.
Bħall-isportiv (Zita, 1998: 28) is-suldat huwa figura importanti għaliex il-kumbattiment u l-vjolenza marbuta mal-gwerra huma identifikaturi tal-maskulinità (Meyer, 2009: 1-2).
Jekk il-maġġoranza tal-kittieba rġiel qagħdu attenti li jitkellmu fuq il-ġmiel tal-ġisem maskili mingħajr ma jerotiċizzawh, Carmel Attard u Raymond Mahoney huma ż-żewġ poeti li jagħtu ħarsa dettaljata lejn il-figura li hija lesta biex terotiċizza dawn l-iġsma.
Lil xi ħadd bl-inizjali D.V., Carmel Attard jiddedikalu żewġ poeżiji li jesprimu l-għaxqa bid-dehra fiżika tiegħu u sentimenti qawwijin ta' mħabba.
Fi "Bħal Alla Grieg" (1980) D.V. jiġi deskritt bħala raġel ta' ġmiel kbir.
Is-similitudni tat-titlu nfisha mill-ewwel turi dan: l-allat Griegi, kif rappreżentati fl-iskultura Klassika, huma eżempji tal-armonija u tal-perfezzjoni, iż-żewġ kwalitajiet li jiddefinixxu l-ġmiel Klassiku.
Attard jiġbed ħarset il-qarrejja lejn wiċċ D.V. u jagħmel dan b'deskrizzjoni romantika li tfakkar ħafna fid-deskrizzjonijiet li l-poeti rġiel taw ta' wiċċ in-nisa li ħarsu lejhom:
wiċċek huwa
isbaħ mix-xemx tielgħa.
wiċċek ċar
isbaħ mix-xemx ta' nofsinhar.
wiċċek isebbaħ 'l għajnejk
bħalma x-xemx tagħmel
'l għoljiet u 'l-ibħra hi u nieżla. (vv.
Poeti rġiel oħrajn, meta ħarsu lejn il-wiċċ, raw il-qilla u s-saħħa, imma Attard jara ġmiel 'femminili' li jevoka dawl (ix-xemx) u ġmiel superlattiv.
Dan il-ġmiel jerġa' jidher fit-tieni poeżija ddedikata lil D.V., "Ma' Staġun ta' Bjuda" (1980).
Hawnhekk D.V. jiġi mmetaforizzat b'Narċissu, il-figura fil-mitoloġija Klassika, magħruf għall-ġmiel tiegħu.
Fid-diversi verżjonijiet tagħha, l-istorja ta' Narċissu tinkludi element ta' omosesswalità, li jidher ukoll fil-poeżija ta' Attard.
Mhux biss il-ġuvni huwa sabiħ, iżda jintilef wara xbieha ta' 'ġuvni ieħor' li titfaċċa fir-riflessjoni tiegħu f'wiċċ l-għadira tal-ilma mnejn imur jixrob.
F'waħda minn dawn il-verżjonijiet Narċissu jkollu ħafna ammiraturi rġiel iżda hu ma jagħti ebda kas tagħhom u kien saħansitra maħbub minn Apollo.
Il-mod kif Attard jitkellem dwar dan ir-raġel imxebbah ma' Narċissu jfakkar lill-qarrejja f'dawn l-ammiraturi rġiel tal-mitoloġija.
Minbarra l-espressjonijiet ta' mħabba li Attard jindirizza lejn dan ix-xi ħadd, hemm id-deskrizzjoni fiżika ta' dan in-Narċissu maħbub mill-poeta li għal darba oħra tikkonċentra fuq il-wiċċ:
U inti għajnejk ħodor mimlijin
mistoqsijiet u tweġibiet siekta
li tellajt minn qiegħ ta' ruħ miblugħa.
Inti li xagħrek imdieheb jindokra
'l rasek u 'l nagħsek jekk taħsel taqa'.
Nammira l-ħajja vagobonda tiegħek
bħal t'artist pariġin jew il-kobor ta' ruħek
li ġismek xipli ma jesagħhiex. (vv.
L-għajnejn u x-xagħar, kif ingħad diġà, għandhom sinifikat importanti fid-deskrizzjoni tal-ġmiel, u x-xagħar għandu dimensjoni erotika barra milli estetika.
Id-delikatezza ta' Narċissu mitoloġiku tidher fil-ġisem xipli ta' D.V. Hawnhekk m'hawnx il-ġisem qawwi u b'saħħtu tal-ħaddiem jew tas-suldat jew tar-rikkieb tal-muturi, kif hawnhekk m'hawnx l-ammirazzjoni imma s-seħer bil-ġisem maskili.
F'ebda poeżija oħra milli rajna sa issa, ma seħħ li l-poeta jissaħħar wara l-ġisem maskili, għallanqas konxjament.
Id-deskrizzjonijiet li taw il-poeti rġiel l-oħrajn l-aktar li setgħu qanqlu kienet ammirazzjoni u ħtieġa tal-eżaltazzjoni erojka tal-ġisem qawwi.
Iżda hawnhekk m'hawn xejn minn dan.
L-istess ħarsa omoerotika se narawha fil-poeżija ta' Raymond Mahoney.
Bħalma jagħmel Dun Karm f'"Xenqet ir-Raba'", Raymond Mahoney iħares lejn il-ġmiel tal-bidwi hu u jistinka bix-xogħol iebes tiegħu fil-poeżija "Il-Bidwi Raħħal" (Flores u Mahoney, 1994).
Huwa u jħares lejn dan il-bidwi, Mahoney jilmaħ l-arterji u l-vini mqabbżin, (allura l-muskulatura ta' dan iż-żagħżugħ f'saħħtu), u jilmaħ ukoll il-ġilda samranija ta' ħaddiem li jaħdem fix-xmux.
Id-differenza bejn il-Ħarsa ta' Dun Karm u dik ta' Mahoney tidher bil-fatt li Mahoney jagħmilha ċara li din id-dehra hija "sabiħa" u mhux biss ammirevoli.
Din is-sbuħija fil-wiċċ maskili terġa' titfaċċa f'wiċċ iż-żagħżugħ suwiċida f'"Felo da Se" (Flores u Mahoney, 1994).
Iż-żagħżugħ fi "Dwal tal-Port" (Azzopardi et al, 1968) ukoll huwa sabiħ u din is-sbuħija toħroġ bix-xagħar twil tiegħu.
Kif intwera qabel, ix-xagħar minnu nnifsu huwa parti fiżika li tevoka l-erotiżmu, aktar u aktar meta dan huwa twil, dettall li jfakkar fil-femminilità.
Minn dawn il-poeżiji kollha dwar il-ġmiel maskili toħroġ ħaġa waħda komuni: ir-raġel dejjem huwa żagħżugħ.
Mhux l-istess jista' jingħad għan-nisa li f'każi rari bħal "In-Nies tal-Vagun" ta' Albert Marshall, "Impressjoni 268", "Bħal Mara tal-Menopawsa" (Azzopardi et al, 1971), u "Clinic Blues" (Azzopardi et al, 1972) ta' Mario Azzopardi, il-mara li tiġi oġġettivata għandha ċerta età, għalkemm din żgur li mhijiex il-mara idealizzata.
Il-ġisem ideali huwa dejjem żagħżugħ, 'il bogħod mid-difett (għalkemm il-ġisem femminili huwa dejjem difettuż skont il-loġika maskili).
Minħabba l-enfasi fuq is-saħħa, il-ġisem maskili ma jistax jiġi ċċelebrat għal ġmielu jekk ma jkunx żagħżugħ.
Il-ġisem sbejjaħ tat-tfal
Il-ġisem tat-tfal ftit li xejn ingħata importanza fl-istudju tal-inkorporament u għalkemm mhuwiex l-aktar ġisem li jidher, fil-poeżija hemm waqtiet meta l-ħarsa tiffoka fuqu.
Fil-poeżija nsibu żewġ tipi ta' iġsma infantili: dawk koroh u dawk sbieħ.
Jista' jkun li, minħabba li popolarment it-tfal ħafna drabi ġew assoċjati mal-innoċenza u l-ħlewwa, dak li jkun jista' jsibha diffiċli li jara l-kruha fil-ġisem tat-tfal.
Madankollu, il-kapitlu dwar il-kruha elenka numru ta' poeżiji li fihom dan il-ġisem jidher ikrah.
Mario Azzopardi, kif intwera, huwa l-poeta li jitkellem l-aktar fuq iġsma ta' tfal koroh, ġeneralment minħabba mankament jew difetti oħra fiżiċi.
Iżda hemm ukoll ix-xbihat ta' tfal sbieħ li meta wieħed iħares lejhom jintebaħ li fid-deskrizzjoni tagħhom jixbhu ħafna d-deskrizzjoni tal-ġisem sabiħ tal-adulti.
Lejn il-bidu tal-vjaġġ tiegħu f'"Il-Għanja tas-Seba' Niċeċ" (1963) Zammit iħares lejn grupp ta' tfal raħlin jilagħbu fi triq imwarrba:
Fejn it-tfal ħafjin, imraqqgħa
Daħkanin fit-trab jitgerbu,
Wiċċhom mimli ħmieġ u għabra
Li minn taħtha tfiġġ il-warda
Tat-tfulija, mfawra saħħa
Tas-sbuħija li taf tiddi
F'wiċċ it-tfal ta' qalb nadifa
Fejn ma jkunx il-ħażen ħalla
L-għeliem ikrah ta' kruhitu. (vv.
Il-ġisem ta' dawn it-tfal donnu minjatura tal-iġsma adulti (Brekus, 2001; J.S. Graham, 2003: 78-98; Hinsdale, 2001) li Zammit u l-poeti l-oħrajn xeħtu Ħarsithom fuqhom: il-metafora tal-warda, is-sbuħija li tiddi, il-ħarsa li tiffoka fuq il-wiċċ, u r-rabta tas-sabiħ mat-tajjeb huma l-kwalitajiet li jiddefinixxu l-ġmiel ta' ġisem il-mara ideali, bid-differenza illi hawn qegħdin jintużaw għad-deskrizzjoni tal-ġisem tat-tfal.
Dun Karm jieħu l-istess attitudni meta jitkellem fuq il-ġisem tat-tfal.
Bħat-tfajliet bdiewa, it-tifla ta' seba' snin bl-"ilbies ħafif, irżin" (v. 4) fil-poeżija "Il-Wegħda", tixhed il-ġmiel naturali:
Qamħet il-lewn ħaddejha"
Fi ħbub għajnejha żoroq
Bħas-safa tas-smewwiet. (vv.
Din ix-xbieha hija format regolari tas-sura tat-tfal ideali: terġa' tidher f'"Lil Wieħed Xħiħ", meta l-Ħarsa taqa' fuq tarbija b'"xagħ'rha bħas-sbul u kwiekeb ħbub għajnejha" (v. 31), bħalma Joe Friggieri f'"Pont il-Qawsalla" (1991) jilmaħ "tifel xagħru tad-deheb/ qed jitma' ċinju" (vv.
L-istess bħalma l-bniet jingħataw l-istess deskrizzjoni tan-nisa adulti, hekk jiġri fil-każ tas-subien.
F'"Sejħa" id-deskrizzjoni li Dun Karm jagħti ta' tifel ta' tmien snin hija perfettament paralleli għal dik li ngħataw il-ħaddiema fuq il-post tax-xogħol:
Imsidder, godli, u saħħtu kienet tgħaġġeb
jiekol sabiħ, ma jegħja qatt (vv.
Il-forma maskili – f'saħħitha, enerġetika u mibnija – tiġi applikata għas-subien.
It-tfal is-sbieħ, għaldaqstant, huma kopja tan-nisa u l-irġiel ideali, kemm fid-dehra tagħhom kif ukoll fl-imġiba u l-karattru.
Barra minn dan, jibqa' jinżamm il-prinċipju li l-ideali jinstab biss f'kuntest pastorali, tant li t-tfal is-sbieħ qatt ma jidhru f'ambjent urban.
Il-klikka tfal fil-poeżija ta' George Zammit qiegħda fi triq imwarrba ta' raħal, miksija bit-trab u bil-ħmieġ, filwaqt li l-ilbies irżin tat-tifla ta' tmien snin li Dun Karm jara jixhed li din ukoll hija tifla kampanjola.
Ftit lilhinn mit-tifel jitma' ċ-ċinju fil-poeżija ta' Joe Friggieri hemm il-maħbubin jinnamraw fuq il-ħaxix, u Marjanu Vella jkompli jpitter xenarji rustiċi bit-tfal bħala suġġett f'"Iż-Żgħar" (1958):
Rajtu jilgħab ħdejn ix-xtajta,
Ħaddejh ħomor tal-peprin,
Tfajjel sbejjaħ qisu ħolma,
Għajnejh suwed, kbar, ħajjin. (vv.
Il-kuntrast bejn dawn it-tfal u l-oħrajn li jiktbu dwarhom Mario Azzopardi u Albert Marshall ma jinstabx biss fid-dehra tagħhom, iżda anki fl-isfond tal-lokal fejn qegħdin.
Azzopardi jagħlaq it-tfal koroh u difettużi tiegħu fi djar żgħar proletarji bħalma jagħmel f' "Demgħat tas-Silġ" u f'"Varjazzjoni għall-Ballata tar-Raġel ta' Mananni" (1976).
Minflok jilagħbu jew jitimgħu l-annimali sbieħ, dawn it-tfal jispiċċaw jagħmlu jew jassistu għal azzjonijiet diżgustanti bħal ngħidu aħna "ideffsu l-qarsu fl-ippurgar taż-żwiemel" ("Blalen tal-Kristall" [Azzopardi, 1976] v. 13), jaraw 'l ommhom tbiddel il-ħrieqi ("Ħa Nerħu x-Xlief Jissajja Waħdu" [Marshall, 1971]), jew taqla' bid-dardir tat-tqala ("Riħet it-Tamar" [Marshall, 1997]).
Lanqas ma jista' jingħad li dawn l-iġsma qegħdin jokkupaw irwieħhom f'attivitajiet innoċenti jew nobbli.
Minkejja l-età tenera tagħhom, il-ħarsa ta' dawn l-iġsma tokkupa ruħha b'iġsma oħrajn nudi ta' tfal qegħdin jinħaslu fil-friskatur jew jistennew biex titbiddlilhom il-ħarqa; jew tal-ġenituri jagħmlu s-sess f'sodda żżaqżaq; nisa jikxfu sidirhom biex ireddgħu; irġiel b'karattri dubjużi jabbużaw minnhom u minn xebbiet taħt l-età.
Il-ġisem tat-tfal li jgħix fil-bliet jgħaddi minn esperjenzi korrotti li jkomplu jkerrhuh u jikkuntrastawh ma' dak tat-tfal ideali.
Il-fraġilità tal-ġmiel
Il-ġmiel ta' ġisem huwa kwalità vulnerabbli, mhedded kontinwament minn qagħdiet soċjali u proċessi naturali.
Din il-vulnerabbilità dejjem titfisser b'sens ta' terrur u diżappunt min-naħa tal-poeti, x'aktarx għaliex fl-għors tal-ġmiel tintesa r-realtà fraġli tas-sbuħija.
Għalhekk hemm dawn il-każi fejn il-kittieb jixħet ħarstu lejn is-sabiħ b'tentattiv biex iħassar ir-realtà kerha tat-terminalità tal-ħajja.
Hekk huwa l-każ ta' Victor Fenech fil-poeżija "Soho '67" (Azzopardi et al, 1968):
x'jimporta li trab laħamha?
bħalissa kull xiber jitkejjel
bl-imwieżen tat-deheb. (vv.
Iżda f'"Ballata '69" dlonk titfaċċa l-ħasda: "wiċċha grottesk fejn kien afrodisjajk:/ Medusa minn Medea f'burraxka ta' mument" (vv.
Il-biża' mit-theddid naturali tkellimna dwaru fil-kapitlu dwar il-kruha.
Xi poeti jidhru aktar preokkupati mit-theddid soċjali fuq il-kruha.
Minħabba r-rabta li wħud mill-kittieba raw bejn il-ġmiel u l-galbu, il-korruzzjoni morali ma tidhirx li tħassar biss il-ġewwieni iżda anki d-dehra tal-ġisem b'karattru difettuż.
Ispirat mil-leġġenda li tirrakkonta li l-mudell għall-figura ta' Ġuda fl-Aħħar Ċena ta' Da Vinci kien l-istess wieħed li snin qabel immudella għall-wiċċ ta' Kristu, din il-poeżija tlaqqa' lill-qarrejja ma' tfajla li l-poeta pitter fiż-żmien meta kienet innoċenti.
Sa hawn kellha d-dehra ideali:
Tax-xemx fuq għajnejha
U b'qamħet il-lewn fuq ħaddejha
U b'seħer il-lejl fuq xuxitha. (vv.
Madankollu, il-bidla li sseħħ fil-karattru tat-tfajla għandha effetti somatiċi li jitterrorizzaw il-Ħarsa tal-kittieb:
Wiċċha mdallam fil-madmad ta' dnubietha,
Għajnejha bżar il-qerq, ħaddejha
Mixruba minn vampa qerrieda,
Xofftejha mgħottijin bil-lewn tad-dnewwa; (vv.
Dollimore jittratta fit-tul l-istudju ta' Max Nordau dwar id-deġenerazzjoni (Nordau, 2007 [1892]) u juri li t-teorija ta' Nordau u kittieba oħrajn fis-seklu dsatax rat li hemm relazzjoni bejn id-deġenerazzjoni morali tas-soċjetà, l-aktar urbana, u d-deġenerazzjoni fiżika (Dollimore, 2001: 128-144).
Dak li juri Zammit fil-bidla li sseħħ f'wiċċ din it-tfajla jsegwi dan id-diskors.
Id-deġenerazzjoni soċjali tilħaq il-qofol tagħha fil-kunflitti bejn pajjiż u ieħor.
Il-kruha tal-gwerra u l-effett tagħha fuq il-ġisem jidher f'żewġ poeżiji ta' Chetcuti li għad nittrattawhom fil-kummentarju dwar il-ġisem u l-vjolenza.
Għalissa ngħidu li fil-poeżija "Ottubru 1939 (Ħarsa fuq it-Tiġrif ta' Warsaw)" (1945b) Chetcuti jħares lejn il-vjolenza storika fil-belt ta' Varsavja bħala d-distruzzjoni tas-sabiħ, f'sensiela ta' ritratti li jikkuntrastaw mal-memorja:
U hemm f'dawk id-djar għonja fejn, ferrieħa,
Min jaf kemm qlub thennew fil-bews, mistrieħa,
Min jaf kemm għajnejn sbieħ għoxew, bla sabar,
Jaħasra! llum waqgħet ħemda ta' qabar.
Ma għadhiex iżjed, kull filgħodu kmieni
Ta' xbejba t'għoxrin sena, tbigħ is-saħħa,
Xħin, maż-żerniq, toħroġ fit-tieqa tagħha.
Tidwi fis-skiet, xhieda tal-ogħna sliema;
Imbierek dak is-sajf, b'dawlu ħaraqhom,
Imbierek il-ħobż bnin miksub b'għaraqhom! (vv.
Ix-xenarji orribbli li dawn ir-ritratti joħolqu jfakkru fil-ġmiel ideali li l-poeti, fosthom Chetcuti nnifsu, iċċelebraw f'okkażjonijiet oħrajn permezz tal-għajnejn, tal-wiċċ, tat-tfajla żagħżugħa u sabiħa, tal-ġisem f'saħħtu, u anki tal-ħaddiema biżlin.
Il-gwerra teqred dan il-ġmiel kollu f'ħakka t'għajn u timmanifesta bl-iktar mod krudili l-vulnerabilità tal-ġmiel.
Dan jidher l-aktar fil-każ tal-mara l-Oħra li ħafna drabi ġġorr ġmiel artifiċjali.
Il-prostituta li tidher f' "Il-Midinba" ta' Joe Friggieri (1991) hija eżempju ċar ta' dan, l-istess kif jidher f'"Sirena" (1980) ta' Achille Mizzi, fejn it-tfajla sabiħa ħafna tispiċċa liebsa l-fardal mas-sink tal-kċina – konferma oħra li fil-loġika maskili l-mara qiegħda biex issebbaħ u ssefter.
Id-differenzi li joħorġu fl-iġsma esposti mill-kittieba mhumiex daqshekk kbar meta wieħed iqis in-numru ikbar ta' similaritajiet.
Fl-aħħar mill-aħħar, hi x'inhi l-forma idealizzata, hemm dejjem il-ħsieb – xi drabi prominenti, f'oħrajn klandestin – li l-ġisem huwa difettuż, perikoluż u mhedded.
Huwa dan il-ħsieb stess li jkompli jaffaxxina l-għajn u jġegħelha dejjem trid iżjed.
Il-ġisem li mhux ġisem
Fil-poeżija hemm nisa prominenti oħrajn, ippreżentati biss mill-poeti rġiel, li ġisimhom mhuwiex ġisem u huma mhumiex nisa.
Hemm bliet, pajjiżi, nazzjonijiet u entitajiet oħrajn li l-poeti rġiel jantropomorfizzaw bħala mara: il-muża xi drabi bħala tfajla li titfaċċa minn imkien; in-natura tidher bħala tfajla seduttriċi inkella bħala omm; il-mewt bħala mara kerha jew saħħara; Malta bħala mara-omm, mara-bint.
Il-metafora ta' Malta mara-omm hija importanti ħafna fl-istorja tal-poeżija Maltija għar-raġuni li ngħażlet minn diversi poeti f'epoki differenti, u għal Adrian Grima (2003) hija waħda mill-metafori dominanti fil-letteratura Maltija.
Għal Dun Karm, l-esponent ewlieni tagħha, l-omm "hija l-mara li ġiebet lil binha fid-dinja, iżda fil-proċess tal-immaġinazzjoni poetika titbiddel f'nazzjon jew fl-art li jgħix fiha l-bniedem" (O. Friggieri, 2001: 51).
Il-figura tiġbor il-kwalitajiet kollha li r-Romantiċiżmu Malti għażel biex isawwar il-Mara ideali: twajba, eżemplari u sabiħa.
It-tjubija tagħha tidher l-aktar fit-tħaddin tal-Kattoliċiżmu, f'poeżiji bħal dawk li Dun Karm kiteb biex jesprimi d-devozzjoni lejn San Pawl, li fihom Malta tidher bħala tfajla li tinġibed lejn San Pawl u tqisu bħala l-missier putattiv tagħha.
F'dawn il-poeżiji n-nawfraġju jiġi metaforizzat bħala laqgħa bejn tfajla u raġel li jinġibdu mill-ewwel lejn xulxin u tiżviluppa relazzjoni ta' mħabba, bħal laqgħa bejn tfajla u l-missier il-ġdid tagħha.
Hawnhekk il-laqgħa tal-qaddis ma' 'bintu' għandha wkoll aspett fiżiku: San Pawl huwa deskritt bħala qasir, godli u ismar ("Il-X ta' Frar" 1925, 1926), filwaqt li Malta hija tfajla żagħżugħa, "ħanina" u "kollok benna" ("Il-X ta' Frar" 1926).
Bejn San Pawl u Malta-tfajla hemm kuntatt fiżiku li jieħu l-forma amoruża tipika ta' żewġ maħbubin:
Fir-rogħda li tatek il-għafsa ta' idejh!"
["Il-X ta' Frar" 1917, vv 41-42]
[...] u Pawlu
Għaraf lit-Tfajla li ħatarlu Alla;
Itgħannaq miegħek u fi ħdanu żammek
Qalbek fuq qalbu
["Il-X ta' Frar" 1926, vv 37-39]
F'Dun Karm, Malta-bint issir Malta-omm mingħajr qatt ma tidher bħala Malta-maħbuba.
Huwa jeskludi r-relazzjoni interpersonali mill-iżvilupp ta' din il-mara metaforika, aktarx biex ma tkunx mittiefsa x-xbieha ideali li ried joħloq, f'imitazzjoni perfetta tal-figura Marjana tal-omm u verġni.
Minbarra omm, l-antropomorfizzazzjoni ta' Malta tieħu anki l-kwalitajiet ta' gwerriera, il-mara li tmexxi d-difiża tal-pajjiż mill-oppressuri barranin.
F'"Biki ta' Omm" u f'"Il-Monument" Dun Karm jagħti stampa ta' din il-mara li, bħall-figura tal-Libertà fil-kwadru ta' Delacroix (Fig. 18) u l-figura ta' Malta Rebbieħa (it-tfajla sabiħa liebsa l-elmu u l-korazza bis-Salib tat-Tmien Ponot, b'xabla u bandiera u f'ċerti każi b'xi ġisem ta' Ottoman taħt saqajha, li l-istatwa tagħha għadha tidher f'diversi rħula waqt iċ-ċelebrazzjonijiet tal-festa titulari), tispira qawwa u kuraġġ fil-ħiliet tagħha li tmexxi lill-eroj.
Irid jingħad, iżda, li f'Dun Karm Malta gwerriera dejjem tilħaq il-glorja tagħha wara tispiċċa feruta, u x'aktarx li l-ammirazzjoni tiegħu titqanqal aktar mill-weġgħa milli mir-rebħa.
Din il-metafora antropomorfika tieħu xejra kuntrastanti, iżda, f'dawk il-poeżiji li fihom il-pajjiż jiġi kkritikat meta l-andament storiku u politiku tan-nazzjon jiddevja mill-ideal tal-poeta.
Il-poeżija ta' Dun Karm stess tippreżenta lil Malta bħala mara ħażina.
F'"Lil Malta – Tal-lum u ta' Għada" Malta-mara tinbidel minn "warda tad-dinja" għal "miżbla" (v. 1) u minflok il-mara ħanina u fidila ssir "mara belha" (v. 3), li, bħall-mara beltija mistmerra minn Dun Karm tispiċċa biex tintilef f'"il-kesħa tal-frugħat" (v. 24).
"Liema?" ukoll ixxebbah lil Malta mal-mara l-ħażina li tiġġerra u "tilbes, titkellem, tidħak bla mistħija/ u fi mħabbiet bla ġieħ, belha, titmiegħek" (vv.
Aktar tard il-metafora tan-nazzjon bħala mara-omm kellha terġa' titfaċċa fil-kitba ta' Mario Azzopardi f'kuntrast assolut max-xbieha sublimi li ħoloq Dun Karm.
Oliver Friggieri (1995: 531) jara li x-xbieha tal-mara f'dawk il-poeżiji ta' Azzopardi – li huwa jsejħilhom "il-kwadri 'Maltin'" – hija referenza diretta għax-xbihat femminili ta' Malta mressqa b'mod prominenti minn Dun Karm kif ukoll mill-poeti l-oħra ta' lehma Romantika bħal Ġorġ Pisani, Karmenu Vassallo u Anton Buttigieg.
Huwa josserva kif Demgħat tas-Silġ (Azzopardi, 1976) iżomm ix-xbieha ta' Malta-mara u Malta-omm, imma jiddeformaha u jiddesagraha (O. Friggieri, 1995: 532), l-istess kif Peter Serracino Inglott (1973: 13) jara li jiġri fir-rumanz V ta' Pynchon (1986 [1961]).
Huwa f'Monokordi (1984) li Azzopardi jressaq b'mod l-aktar insidjuż l-antropomorfizzazzjoni ta' Malta bħala omm, f'poeżiji li jiddeformaw il-metafora Romantika billi jippreżentaw mara ripulsiva, korrotta u abbjettata.
F'din il-ġabra, ir-referenzi għal din l-omm jinkludu dejjem żewġ elementi marbuta mal-maternità ta' Malta: fuq naħa hemm l-element sesswali li jikxef karattru pervers, u fuq oħra l-falliment tal-maternità nfisha.
L-impenn li Azzopardi juri lejn pajjiżu (kwalità li tqarrbu lejn il-motivazzjoni politika tar-Romantiċiżmu Malti) ukoll jieħu xeħta sesswali:
Mara kont titqal
bil-ward abjad li kont inxettillek
arazz mas-sigriet ifuħ ta' ġufek.
Kont nivvjaġġa tul ġismek
u nxarrbek bl-għaraq tal-għammied.
ridt norqod l-eħrex xagħri għalik
inħallik tirfes fuq ġismi kruċifissat
taħt l-isbaħ qamar ta' settembru
biex ma ttabbax saqajk tarjin ma tippjagahomx
bix-xewk tal-għotba nhar il-lejl tal-isbaħ mewt
kont tkun l-eterna ssoff l-arterji tal-poeżija
b'sidri miftuq pjaga ta' mħabba b'għajnejja
jqaddsuk
Madankollu, din il-maħbuba senswali ("saqajk tarjin"), tirrifjuta l-avvanz 'nobbli' tar-raġel u tispiċċa fl-"għenieqed tad-dnub" minflok ma tikkonċepixxi u ssir l-omm eżemplari li ra Dun Karm u li fantas Azzopardi stess.
Il-metafora terġa' tifred lir-raġel u lill-mara billi tpoġġi lil tal-ewwel fuq in-naħa l-ġusta u lill-mara fuq in-naħa devjanti; ir-raġel korrett, il-mara korrotta: ir-raġel għandu intenzjoni tajba fl-att sesswali, filwaqt li l-mara tirrifjuta dan sforz il-mostrożità, il-perversità tagħha (immetaforizzata bil-"brimb b'sebat irjus" ħirġin mill-ventrikli) u ż-żina bla lġiem li tidher fis-sura tagħha "bil-ħanżir f'ħoġorha".
Il-perversità tagħha tilħaq il-qofol f'"Inċest" (1984) meta Malta-omm twettaq inċest ma' binha.
Anki hawn jidher il-kuntrast bejn il-mara u r-raġel (l-omm u l-iben) għaliex l-att inċestuż – li huwa wkoll stupru – jitwettaq mill-omm fuq iben verġni.
Il-vjolenza tal-mara fuq binha stess tidher aktar orrendi minħabba li l-iben jersaq lejn ommu bl-innoċenza u l-imħabba kollha ("ridt ħdanek l-imħadda" [v. 7]; "ridtek twennisni" [v. 9]) filwaqt li hi tħammeġ ir-rapport billi "terħi f'orgażmu vulgari" (v. 31).
Il-metafora ta' Malta-mara f'Azzopardi tixħet akkuża oħra fuq din il-mara: l-inkapaċità li tiled, u allura, dejjem skont ir-regoli patrijarkali, hija mara difettuża.
F'"Duluri" (1984) il-gżira hija deskritta bħala "ħawlija" (v. 22); il-mara tgħallaq 'l uliedha bil-kurdun tagħha stess.
Il-fetiċidju huwa l-climax traġiku li Azzopardi jasal għalih fid-desagralizzazzjoni tax-xbieha ta' Malta bħala mara.
L-antropomorfizzazzjoni ta' Malta, għandha żewġ estremi: il-mara eżemplari – sabiħa, ħanina, fuq kollox matriċi – u, fuq in-naħa l-oħra korrotta – kerha, perversa, qattiela u b'difetti fiżiċi serji li jiskwalifikawha bħala omm.
Minkejja li dawn il-kwalitajiet jirrappreżentaw żewġ estremi, kumplessivament jifformaw attitudni waħda, anki jekk kontradittorja, li l-ekonomija fallika tixħet fuq il-figura femminili.
L-ideat ta' Kittay (1988) dwar il-Mara bħala metafora jistgħu jixħtu dawl fuq l-użu ta' din l-antropomorfizzazzjoni fil-poeżija Maltija.
Kittay tiftaħ l-analiżi tagħha billi tisħaq li anki l-kunċetti l-aktar metafiżiċi huma ankrati mar-realtajiet mgħajxa; l-esperjenzi maskili tal-Mara jiċċentraw irwieħhom mal-figura tal-Mara bħala nutriċi, figura li fil-fatt tifforma l-esperjenza maskili.
Hija taddotta t-teorija psikanalitika ta' Nancy Chodorow (1978) li bħal Kristeva (1982) tara li l-iżvilupp tat-tifel huwa riżultat ta' kunflitti serji bejn l-identifikazzjoni tiegħu mal-omm u l-proċess ta' abjezzjoni.
Filwaqt li n-nisa jistabbilixxu lilhom infushom bl-identifikazzjoni mal-omm (li hija mara bħalhom), l-irġiel iridu bilfors jopponu lill-omm biex jiksbu l-identità tagħhom.
Matul dan il-proċess jiġi żviluppat il-kunċett tal-Ieħor: il-mara, bħalma tgħid de Beauvoir (1989 [1949]), hija l-Ieħor ġaladarba r-razzjonalità maskili tpoġġi lir-Raġel fiċ-ċentru billi tqisu bħala n-norma.
Iżda dan l-Ieħor, imsawwar f'mument hekk kruċjali fl-iżvilupp psikosesswali tat-tifel, jibqa' jiddomina s-sensibilità maskili, u dan jiġi rifless fil-metafora tal-Mara, li tirrappreżenta l-attivitajiet li fihom ir-Raġel jinteraġixxi mad-dinja ta' madwaru.
Għal Kittay ir-rwol tal-Mara bħala Omm u bħala Medjatriċi jsir il-metafora l-aktar prominenti li r-raġel juża biex jiddefinixxi din l-esperjenza tiegħu.
Aktar minn hekk, ir-relazzjoni Omm-Iben isservi bħala mudell għar-relazzjonijiet varji li r-raġel jistabbilixxi ma' kunċetti u oġġetti madwaru.
Il-kumplessità ta' dan il-proċess tagħti lok għall-formulazzjoni ta' diversi metafori li jinkludu l-Mara jew l-Omm, u li fihom jitfaċċa l-konfront bejn is-sessi.
F'dawn il-metafori l-femminilità hija primarjament evokata permezz tal-ġisem.
Fost eżempji differenti hemm metafori fejn ir-relazzjonijiet ta' poter bejn l-Omm u l-Iben jinqalbu, ngħidu aħna f'metafori li fihom huwa r-raġel li jiled u mhux il-mara (bħalma jidher fil-mit ta' Pygmalion jew fir-rakkont ta' Pinocchio).
Kittay tgħid ukoll li metafori oħrajn tal-Mara jevokaw id-dipendenza tar-Raġel fuq il-Mara, u jikxfu pożizzjoni ambivalenti, bħalma jidher fil-metafora tan-Natura bħala Omm, jew f'metafori oħrajn fejn il-ġisem senswali tal-Mara jiġi gglorifikat u fl-istess waqt iddevalwat, bħalma jidher fil-metafora tal-belt bħala mara meta din tħaddan u fl-istess waqt tjassar lir-Raġel.
Dawn il-metafori tal-Mara jorbtu r-raġel ma' forzi superjuri, u joħolqu l-antropomorfizzazzjoni ta' kunċetti politiċi bħall-ġustizzja u l-verità, u kunċetti oħrajn bħall-mewt.
Bħalma deher fl-eżempji miġjuba qabel, f'dawn il-metafori l-Mara tidher bħala element ta' kompassjoni u empatija imma, paradossalment, jitressqu naħat negattivi meta l-Mara tidher ukoll bħala l-inkarnazzjoni tal-ħażen fil-figura tas-saħħara, tal-mostru u f'essri ħżiena oħrajn.
Il-metafora sservi biex ir-raġel jiddisassoċja ruħu mill-komponenti l-koroh tan-natura tiegħu billi jixħethom fuq il-Mara.
Il-metafora tal-Mara-Omm issawwar il-qasma bejn l-omm it-tajba u l-omm il-ħażina, li tiġbed fuqha l-ħażen tan-natura umana.
Fil-metafora ta' Malta bħala Mara-Omm jintlemħu dawn il-kumplessitajiet imsemmija minn Kittay.
L-ewwel ħaġa evidenti hija li bħala regola huma l-poeti rġiel li jużaw din il-metafora.
L-omm twajba ta' Dun Karm timxi pari passu mal-idea ta' dipendenza tar-Raġel fuq il-mara.
Grima (2008) josserva kif ħafna drabi fl-antropomorfizzazzjoni ta' Malta bħala omm, il-poeta Romantiku jressaq xbieha ta' omm statika u immobbli, li sservi bħala punt ta' referenza għal uliedha.
L-immobilità tal-omm tagħti s-sigurtà li l-wild (maskili) ifittex sforz id-dipendenza tiegħu fuqha, xejra li tinstab ukoll f'dawk il-poeżiji li fihom il-kittieb juża l-metafora tal-Mara biex jiddiskuti l-enerġija artistika tiegħu li ħafna drabi tidher qiegħda 'taħkem' lill-kittieb li min-naħa tiegħu jħares lejh innifsu bħala kreatur, bħala omm.
Ngħidu aħna Oliver Friggieri f'"Il-Poeżija Mara" mhux biss jantropomorfizza lill-poeżija, iżda, bħalma jagħmlu poeti oħrajn bħal Anton Buttigieg, ixebbah il-proċess kreattiv mad-disa' xhur tat-tqala.
Dawn l-eżempji jillustraw it-teorija ta' Kittay: ir-raġel irid jimmedja l-innifsi tiegħu mad-dinja ta' madwaru u mas-suġġetti l-oħrajn li jiffurmaw din id-dinja.
F'dawn l-eżempji l-Mara u l-attributi u l-azzjonijiet tagħha (pereżempju t-tqala) iservu ta' identifikazzjoni mal-preżenza u mar-rwol tal-Omm fil-ħajja bikrija tar-raġel.
Għalhekk, meta Oliver Friggieri u Anton Buttigieg ixebbhu l-att kreattiv mat-tqala jkunu qegħdin jidentifikaw irwieħhom mal-Mara-Omm.
Anki jekk il-Mara ssir maħbuba, bħal f'"Lill-Poeżija" ta' Karmenu Vassallo (1938), ir-relazzjoni hija qagħda ta' dipendenza: "issokta ejja kuljum u leħnek għasli/ dejjem bil-mod semmagħli" (vv.
Vassallo jerotiċizza lil din it-tfajla l-istess kif jagħmel il-wild maskili lil ommu fl-istadji bikrin tal-iżvilupp: "Busni bil-mod, ja Tfajla safja, busni" (v. 61).
Jista' jingħad li din id-dipendenza tixref f'poeżiji fejn il-Mara timmetaforizza kunċetti astratti oħrajn bħalma jiġri f'"L-Imħabba" ta' Oliver Friggieri.
L-imħabba mara, l-univers ġie minnha,
u met'hi tmut, ikun l-aħħar tad-dinja. (vv.
Iżda, kif tispjega Kristeva, ġaladarba l-iżvilupp tat-tifel iwasslu biex jabjetta 'l-omm, din tingħata l-figura tal-Ħażen, kif jiġri f'Azzopardi, meta Malta-Omm tieħu l-kwalitajiet tal-Ieħor.
It-tensjoni li tikkaratterizza l-iżvilupp tar-raġel f'konfront kontinwu mal-Omm (u allura mal-Mara) toħroġ fid-deher l-aktar fil-metafori tan-nazzjon jew tal-belt bħala mara.
Il-ġisem tal-omm korrotta f'Azzopardi xorta waħda huwa erotiċizzat għaliex jibqa' involut f'atti sesswali (il-kojtu u l-orgażmu) u jibqa' mixtieq (il-wens li Azzopardi jfittex fi ħdan din il-Mara f'"Inċest").
Il-ġisem tal-Mara, bħall-ġisem tal-Omm, anki meta jintuża metaforikament, huwa perikoluż u jiġi kkonfrontat b'ansjetà kbira li hija fdal tal-ansjetà li tikkaratterizza l-iżvilupp psiko-sesswali tar-raġel li fih ifittex li jisabbilixxi l-identità personali u jjagħraf is-sens ta' madwaru.
Il-figura tal-Mara (bħala omm, bħala maħbuba jew fi xbihat oħrajn) isservi ta' Medjatriċi bejn il-poeta raġel u d-dinja ta' madwaru.
Il-ġmiel, l-istess bħall-kruha, huwa kwalità ideoloġika li l-karatteristiċi tagħha jinbidlu skont żmien u spazju u huma ddeterminati minn forzi soċjali.
Anki f'dan il-każ intwera li l-ġisem l-aktar diskuss għall-ġmiel tiegħu huwa dak femminili, kif jidher biċ-ċar fin-numru ta' xbihat femminili fl-arti viżiva u anki fil-poeżija.
Għaldaqstant, kif ġie osservat il-ġisem tal-mara jsir kultura, xbieha li qiegħda tiġi osservata u allura kkontrollata.
Id-diskors maħluq mill-poeti jipponta dejjem lejn mara żagħżugħa u fuq kollox eterosesswali, hekk kif inhu rikjest mir-raġunar patrijarkali.
Għaldaqstant, l-ekonomija fallika ppropagata mill-poeżija miktuba minn poeti rġiel tistabbilixxi sett ta' regoli li jiddeterminaw kif suppost tkun mara.
Għalkemm ċerti kwalitajiet inbidlu skont l-epoka (u dan jidher ċar anki fit-tiżjin u l-ilbies li 'jsebbaħ' lill-mara – b'Dun Karm ifaħħar l-għata tal-għonnella u l-poeti moderni ifaħħru l-kxif tal-bikini), kwalitajiet oħrajn huma kostanti: l-għajnejn kbar, ix-xufftejn żgħar, il-wiċċ lixx b'ġilda delikata, u fuq kollox ix-xagħar twil.
Jekk il-ħarsa ddiżgustata bil-kruha kkonċentrat fuq partijiet speċifiċi tal-ġisem, il-faxxinu bil-ġmiel iffoka fuq partijiet oħrajn, fosthom is-sider, il-ġenbejn u r-riġlejn minbarra dawk diġà msemmija.
Fil-Ħarsa tiegħu lejn is-sabiħ, il-poeta raġel dejjem fittex li jerotiċizza l-ġisem skurtinizzat u allura x-xufftejn huma dejjem ħomor, ix-xagħar twil dejjem mitluq, is-sider mimli, il-ġenbejn ikkurvati u s-saqajn, ħafna drabi, ħafjin.
Fuq kollox, il-ġisem li għoġob lill-poeti huwa dejjem nieqes minn kwalunkwe tip ta' imperfezzjoni.
Intwera wkoll li d-diskors dwar il-ġisem sabiħ, minbarra li spiss jintrabat mal-attività jew ix-xewqat erotiċi, ħafna drabi jintrabat ukoll ma' kunċetti metafiżiċi bħall-morali u l-imħabba.
Anki din it-tendenza hija komuni fost il-poeti kollha tas-seklu għoxrin.
Dan isaħħaħ il-fehma ta' xi studjużi li meta dak li jkun iħares lejn ġisem ma jarax biss oġġett bijoloġiku iżda numru ta' valuri u ideali li s-soċjetà timponi fuq il-ġisem.
Dan se jwassal biex ħafna drabi l-poeti taż-żewġ movimenti li jikkaratterizzaw is-seklu għoxrin Malti jirriġettaw il-ġmiel fiżiku tal-mara li mhijiex konformi mal-kodiċi kulturali.
Naturlament dan ma jfissirx li l-poeta mhuwiex se jinġibed mill-ġmiel tal-mara l-Oħra, iżda inevitabilment il-poeta se jesprimi skumdità meta l-ġmiel fiżiku ma jiltaqax mal-konformità morali rikjesta mir-raġunar patrijarkali.
Terġa' tispikka l-ambivalenza fil-poeti nisa anki fl-analiżi dwar il-ġmiel.
Filwaqt li Doreen Micallef u Maria Grech Ganado jippreżentaw xbieha differenti minn dik sanzjonata mill-għajn maskili, dan jagħmluh biss meta jitkellmu dwar ġisimhom.
Għall-kuntrarju, il-poeżija ta' Meylak tippreżenta mara li timxi mar-regoli patrijarkali.
Iżda l-fattur li joħroġ b'mod mill-aktar enfatiku fil-poeżija femminili hija l-assenza jew l-inviżibilità tal-ġisem maskili.
F'Meylak ma jidher ebda raġel, filwaqt li x-xbieha maskili fiż-żewġ poeti l-oħrajn tibqa' mistura għajr referenzi sporadiċi għall-għajnejn u x-xagħar.
Dan il-fenomenu donnu jidwi t-teorija ta' Irigaray li l-mara m'għandhiex l-istess tendenzi okulari li għandu r-raġel, u allura aktar milli esperjenzi viżwali l-poeti nisa jesprimu l-mess jew ix-xewqa għall-mess li ħafna drabi ma tiġix sodisfatta.
IL-MARA, IR-RAĠEL, IS-SESS
Oh dinja maħnuqa
bil-għajta tal-laħam!
Ħaġa tassew ta' xejn dan is-sess tagħna,
iżda jirrendi daqs minjieri kbar;
ċajt, doppju sens, pochards, kummiedji, farsi,
titbits u passatemp, u qrar u qrar!
– Anton Buttigieg, "Ħaġa ta' Xejn"
F'intervista li ta lil Lucette Finas fl-1977 (1996a [1977]) Michel Foucault jgħid li għal żmien twil il-bniedem kien imġiegħel jemmen li s-sess huwa l-liġi tal-pjaċir kollu.
Bejn l-ars erotica u dik li Foucault (1990 [1978]) isejħilha x-scientia sexualis ġie prodott volum enormi ta' letteratura li tittratta dan il-pjaċir, u jkun tajjeb li jingħad li kemm l-arti erotika kif ukoll ix-xjenza ħadu ħsieb li jkopru l-atti sesswali kollha, fil-varjetà kbira tagħhom, minħabba li din il-varjetà hija dejjem marbuta mal-pjaċir karnali.
L-istess bħall-ikel, is-sess huwa kemm bżonn kif ukoll pjaċir mill-aktar bażiku fil-bnedmin, fattur li jispjega għala d-diskors dwar is-sess huwa antik daqs il-bniedem innifsu.
Il-filosofija interessat ruħha fil-ħajja sesswali tal-bniedem sa mill-bidu tagħha (Dufourmantelle, 2004; Garton, 2004) u pproduċiet diskors li jidher ukoll fil-letteratura bikrija (kif juru xogħlijiet bħas-Satyricon u l-poeżija ta' Saffo u Ovidju) kif ukoll l-arti viżiva (Lucie-Smith, 1991 [1972]).
Huwa inevitabbli li studju li janalizza l-ġisem u r-rappreżentazzjoni tiegħu fil-letteratura jiffoka wkoll fuq dan l-aspett.
Is-sess, fil-varjetà tal-atti li jsawruh, huwa intimament marbut mal-umanità tal-bniedem: huwa relatat fuq naħa man-natural annimalesk tiegħu u fl-istess waqt mal-iżvilupp tar-razza umana distinta mill-ħlejjaq l-oħrajn.
Din id-distinzjoni tispjega għala xi ħadd bħal Foucault jagħmel differenza bejn l-esperjenzi sesswali u l-esperjenzi fiżiċi, bejn is-sesswalità u l-laħam (1992 [1985]: 5-6).
Is-sesswalità għandha storja: hija proċess immexxi mill-forzi tal-poter fis-soċjetà, mis-sistemi tal-għarfien u proċessi oħrajn li jiffurmawha u jimmodifikawha maż-żmien (Davidson, 2001: 31-32).
Dawn iħallu l-marka tagħhom f'oqsma differenti tas-soċjetà, xejn anqas fil-kitba li b'xi mod jew ieħor tittratta s-sess, inkluża l-poeżija.
Dak li jiktbu l-poeti, kemm waqt it-tqanqil sesswali kif ukoll fl-osservazzjonijiet tagħhom, huwa mgħobbi bl-effetti ta' dawn il-proċessi.
Il-qari aktar mill-qrib ta' poeżiji li jittrattaw is-sess joħroġ stampa tas-sess bħala politika, relazzjoni ta' poter maqbuda f'diskors li jinċita l-qrara u fl-istess waqt il-gost.
Il-kilba għal-laħam
Forsi għax il-bniedem huwa annimal u juri ħtiġijiet fundamentali li jfakkruh li huwa parti mis-sistema annimaleska, spiss jesprimi l-kilba għal-laħam.
Il-bniedem irid jara l-ġisem: tiegħu, tal-oħrajn, veru, fantastiku, ħaj, impitter, skolpit, miktub, saħansitra mejjet.
Il-figura umana hija dik ix-xbieha li toħloq sensazzjoni fil-bniedem daqslikieku, kull darba li jaraha (prattikament il-ħin kollu ta' ħajtu) qiegħed jaraha għall-ewwel darba.
Din il-kilba għal-laħam tiddetermina ħafna mill-imġiba tal-bniedem u mis-sistemi li jmexxulu ħajtu.
Il-lingwa nfisha tista' sservi ta' xhud ta' din il-kilba, kif turi pereżempju l-ħabta li l-bniedem għandu li jippersonifika ideat astratti.
Fl-analiżi dwar il-Ħarsa ntqal li l-interess tal-ħars huwa skopofeliku, iżda ntwera wkoll li l-Ħarsa mhux bilfors isservi l-bżonnijiet karnali.
Is-sensi l-oħrajn, partikolarment il-mess u t-togħma, jistgħu jservu aktar biex tiġi sodisfatta din il-kilba għall-ġisem.
Filwaqt li ħafna drabi l-mess jintrabat mas-sess – u dan huwa s-suġġett ta' dan il-kapitlu – hemm attivitajiet oħrajn fejn il-mess, waqt li jixhed il-kilba għal-laħam, ma jingħatax dimensjoni sesswali għalkemm jista' jingħata interpretazzjoni erotika.
Ngħidu aħna fil-poeżija jinstabu eżempji fejn il-kittieba jesprimu din il-ġibda għal-laħam tal-ġisem ta' qrabat tagħhom.
Pereżempju f'"Lil Ommi" Briffa jitlob 'l ommu biex iddaħħal subgħajha ġo xagħru waqt li tkun qiegħda tbennu, dettall li għalkemm jista' kważi jinqabeż, jixhed ċertu erotiżmu minħabba dan il-logħob tas-swaba' diħlin ġox-xagħar, kif ukoll minħabba li Briffa spiss juża x-xagħar bħala l-punt fokali tal-azzjonijiet erotiċi.
Il-kilba għall-ġisem tas-sess oppost f'sitwazzjoni familjali tidher ukoll f'"Lil Binti Tarbija" (Mizzi, 1980), fejn għal darba oħra jintrabtu żewġ pjaċiri karnali: l-erotiżmu u l-ikel (figurattiv):
Niġġewwaħ għal laħmek fi mħabbti
u niġġennen naħfnek
tarbija tirtogħod
bħal ħarufa
mitwielda siegħa ilu
tivvibra b'demm ġdid. (vv.
Is-sentiment dominanti f'dawn il-poeżiji ta' Briffa u ta' Mizzi huwa l-imħabba li torbothom mal-omm u mal-bint rispettivament, iżda dan is-sentiment jingħata espressjoni fiżika fil-ġibda lejn il-ġisem.
"Niġġewwaħ" u "niġġennen" juru l-intensità ta' din il-ġibda, u anki jekk fil-każ tal-poeżija ta' Mizzi huwa ċar il-messaġġ ta' mħabba, huwa daqshekk enfatiku l-messaġġ tal-gost fiżiku fil-mess tat-tarbija.
Madankollu, huwa evidenti ħafna li l-ġibda għal-laħam tintrabat l-aktar ma' azzjonijiet sesswali.
Ħafna drabi hija ġibda qawwija, kilba, li l-kittieba jinterpretawha bħala istintiva u, allura, inevitabbli.
Hija ġibda li tiġi rrappurtata permezz tal-ħarsa saħansitra fit-tfulija, bħalma jintwera fl-ispijar erotiku tal-poeta-tifel f'"Demgħat tas-Silġ" (Azzopardi, 1976) u fil-poeżiji ta' Albert Marshall "Ħa Nerħu x-Xlief Jissajja Waħdu" (1971) u "Riħet it-Tamar" (1997).
L-interess jintensifika ruħu u jiżviluppa f'kilba iktar ma dak li jkun jikber u fil-fatt f'"Kont Żagħżugħ" (1967) Mizzi jiddeskrivi l-maturazzjoni tiegħu f'termini fiżiċi, anzi aktar minn hekk, sesswali.
Din il-maturazzjoni hija proċess ta' taqtigħ il-qalb, mhux minħabba l-ġibdiet sesswali fihom infushom daqskemm fit-taqtigħa li tinħoloq meta jitqiegħdu f'konfront mal-maturazzjoni tal-kuxjenza (li fil-kuntest lokali hija informata mit-tagħlim Nisrani).
Minkejja s-setgħa kbira li l-kuxjenza jista' jkollha fuq ċerti individwi, il-kilba għall-ġisem hija kbira tant li ħafna drabi tegħleb lill-kuxjenza, kif se jintwera aktar 'il quddiem.
Hemm reazzjonijiet differenti għal din il-karatteristika.
Poeti bħal Victor Fenech u Achille Mizzi jqisuha bħala kwalità essenzjali fil-kostruzzjoni umana li anki jekk xi minn daqqiet titqies b'ċerta skumdità, hija kwalità aċċettata.
Poeti oħrajn, iżda, iqisu l-kilba għall-ġisem bħala difett, limitazzjoni li l-bnedmin għandhom u li jridu jaraw x'jagħmlu biex jirranġaw.
Vassallo, li kif għad jintwera 'l quddiem, jikkundanna kull tip ta' relazzjoni sesswali mqar bejn koppji miżżewġin, jara f'din il-kilba l-pern tal-waqgħa tal-bniedem fid-dnub: m'hemmx dnub li mhuwiex immotivat minn din ix-xenqa għal-laħam bħalma jidher f'"Lir-Riħ Fuq" (1959), li tiġbed l-attenzjoni għas-sekwenza ta' kawża u effett bħalma jinstab fl-Ittra ta' San Ġakbu.
F'eku tal-kumment li Kristu jgħaddi fl-Ort tal-Ġetsemani, "Thewdin" (1959) issejjaħ lill-ġisem uman "dgħajjef" u l-ġibda tiġi interpretata bħala "tlellix fieragħ fit-trab tal-art" (v. 85).
"Il-Bniedem" (1959) tintroduċi t-tensjoni bejn ir-ruħ u l-ġisem u tara kif il-ġibda tal-ġisem għall-ġisem twaqqa' l-istat spiritwali tal-bniedem:
Għad li bis-safa
ħafif iħossu
'il fuq jintrafa',
għalih il-qżież,
il-għors u ż-żina
aktar għeżież.
Tad-dnub bis-susa
sa minn ħdan ommu
ruħu maħsusa,
b'ġibdietu tqil, tul ħajtu, ġismu
Din ir-reazzjoni negattiva lejn il-ġibdiet karnali tikkastiga lill-bniedem għax-xewqat tiegħu, filwaqt li tirrikonoxxihom bħala naturali, u għalkemm il-bniedem għandu l-lat spiritwali tiegħu, fl-aħħar mill-aħħar għandu "mill-Anġli/ daqskemm mill-bhejjem."
Il-ħsieb ta' Vassallo jpoġġi mistoqsija ta' natura teoloġika meta jistħarreġ il-ġibda għal-laħam f'xogħol bħal "Lil Gaspare Pace" (1959): jekk Alla ħalaq lill-bniedem fix-xbieha tiegħu, il-għala ħalqu b'din il-forza żienja fih li ma jista' jegħleb b'xejn; il-għala Alla ħalaq id-dinja "u jistmerrha?/ Ġisimna u jaħmlux?" (vv.
Bħal Vassallo, Joe Friggieri jara din il-forza innata li l-bniedem m'għandu ebda setgħa fuqha: il-qolla mimlija ċagħqiet li jfakkru fit-tqanqiliet "żienja" ta' tfajla f'"Il-Qolla" (1991) u l-qoffa mimlija "xewqat moħbija" (v. 2) ta' mara hija u tixtri l-ħobż f'"Il-Qoffa" (1991).
Anki Ġorġ Borg , li kif jintwera 'l quddiem kiteb għadd ta' poeżiji b'doża erotika, iqis il-ġibda għall-ġisem bħala forza negattiva u jorbotha mad-dnub fis-sens Kristjan.
F'"Taqliba" (Borg et al, 1967) Borg jitkellem fuq "l-allat/ li jgħixu tul il-lejl u jilbsu l-laħam/ sabiex iwettqu l-ħajra tax-xewqat" (vv.
10-12) filwaqt li jistqarr "ir-rieda dgħajfa" (v. 19) tiegħu.
Huwa diffiċli ħafna, anzi impossibbli, li l-analiżi tal-poeżija Maltija li tittratta s-sess tinfatam mid-diskors Nisrani.
Il-poter reliġjuż, fost poteri oħrajn, kif juri Foucault f'The History of Sexuality, inċita lill-bniedem biex jitkellem fuq is-sess u s-sesswalità tiegħu, ħoloq stedina għall-istqarrija, kif kellha tagħmel aktar 'il quddiem il-psikanaliżi.
Il-letteratura, għaldaqstant, isservi ta' konfessjonarju fejn il-kittieba jferrgħu l-esperjenzi mhux biss ta' sess ikkonsmat iżda anki tax-xewqat u tal-ġibdiet tagħhom, mhux bħala awturi iżda bħala iġsma li jixtiequ iġsma oħrajn.
L-analiżi li ġejja trid turi, fost ħwejjeġ oħrajn, kif il-bniedem tal-Punent (jiġifieri dak li għex f'qafas Kristjan) jitkellem fuq is-sess u mhux biss kif dan id-diskors xtered u ngħata valuri ikbar imma wkoll kif ix-xewqat tal-ġisem ġew spustati, intensifikati, riorjentati u mmodifikati (Foucault, 1990 [1978]: 23).
Il-mara u r-raġel
Bl-eċċezzjoni tar-rumanz Xandru Miżżewweġ u Gay ta' xi ħadd li ffirma Javier Vella Sammut (2008), il-letteratura Maltija għad m'għandhiex letteratura gay, għalkemm kif ġie indikat qabel, poeti bħal Mary Meylak, Carmel Attard u Raymond Mahoney jagħtu ħjiel ta' personalità omosesswali fil-kitbiet tagħhom.
Dan ifisser awtomatikament li huma r-relazzjonijiet eterosesswali li l-aktar li jidhru fil-poeżija Maltija.
Il-ġibda lejn is-sess oppost tidher f'forom differenti, b'attivitajiet sesswali li wkoll huma diversi għalkemm, bi ftit eċċezzjonijiet, dawn l-attitudnijiet mhumiex ta' natura trasgressiva.
Ħafna drabi r-rapport sesswali bejn mara u raġel jiġi rrakkuntat f'kuntest ta' relazzjoni ta' mħabba bejn koppja stabbilita li għandha rapport li jmur lilhinn minn sempliċiment pjaċir karnali.
Fil-maġġoranza tal-każi, il-kuntatt sesswali jirrakkonta wkoll relazzjoni emozzjonali, b'sentimenti ta' mħabba espressi jew miż-żewġ naħat tal-koppja jew inkella minn parti waħda.
Il-komportament sesswali kif miġjub fil-poeżija Maltija, kemm jekk huwa marbut mal-imħabba, kemm jekk, f'każi anqas numerużi, mhuwiex, jikxef attitudni politika u ideoloġika li ġiet studjata bi skrutinju kbir minn diversi akkademiċi partikolarment dawk li jappartjenu għal xi skola femminista.
Ħassieba bħal Kristeva, Irigaray u Cixous ħolqu diżgwid fi ħdan il-femminiżmu minħabba li, minbarra li raw kif il-politika ta' poter bejn is-sessi tidher fl-imġiba sesswali, fil-ħsieb u fil-kitba, saħqu li hemm differenza fis-sesswalità tan-nisa u tal-irġiel, pożizzjoni li wasslet biex diversi ħassieba femministi oħrajn jakkużawhom b'essenzjaliżmu (Butler, 1989a; Fraser, 1992; Showalter, 1981).
Madankollu, il-kitbiet tagħhom, speċjalment ta' Cixous u Irigaray, jistgħu jixħtu dawl teoretiku fuq il-politika eterosesswali kif inhi espressa fil-poeżija Maltija tas-seklu għoxrin.
It-teorija ta' Cixous tistrieħ fuq il-kunċett li bejn is-sessi hemm differenzi fundamentali li jimmanifestaw irwieħhom l-aktar f'dik li hija ssejħilha l-"ekonomija libidinali".
Skont Cixous huwa l-livell ta' gost sesswali l-aktar li joħroġ din id-differenza bażika bejn is-sessi għaliex l-ekonomija libidinali tal-mara mhijiex identifikata mill-ekonomija maskili (Cixous 1986 82).
Cixous tħoss li filwaqt li l-ekonomija libidinali maskili tikkonċentra fuq il-fallu, il-libido femminili huwa kożmiku (1976: 889).
Għaldaqstant l-ekonomija maskili tidher limitata meta mqabbla mal-ekonomija femminili.
Dan il-prinċipju jixbah ħafna lill-ħsieb ta' Irigaray, li min-naħa tagħha tinsisti li "woman has sex organs more or less everywhere.
Dan jispjega l-fatt għala l-poeti nisa Maltin qatt ma jagħmlu referenza diretta għall-partijiet intimi tagħhom meta jitkellmu fuq il-gost sesswali, jew kif inhu msejjaħ mill-femministi Franċiżi bħala jouissance.
Dawn il-kittieba jiddeskrivu l-gost sesswali b'partijiet differenti tal-ġisem, f'diwi ta' dak li tgħid Irigaray.
Pereżempju f'"Larinġa" (1999) Grech Ganado ssib il-gost tagħha meta tintmess f'partijiet differenti, inklużi dawk li normalment mhumiex meqjusin bħala żoni erotoġeniċi:
tmellisli xagħri, tmellisli sidri,
u tigdimni bil-mod, hawn taħt il-minkeb (vv.
F'"Dell ta' Wiċċ" (2005) hija tiddokumenta l-gost erotiku tagħha b'dan il-mod:
Fid-dawl li tiġġenera int stess
jissokta l-vjaġġ ta' sebgħek
b'dehxa wara l-oħra. tul dahri,
taħt il-minkeb, taħt l-irkobba, bejn riġlejja
sa ma jintilef f'mewġa wara mewġa wara mewġa
biex ma nafx iżjed iniex art jew xmara
jew liżar mingħajr ruħ, ċass, abjad (vv.
Il-gost orgażmiku li jiġi metaforizzat b'sensiela ta' mewġiet jissarraf f'estasi li titlaq mill-korporali u ddaħħal lill-kittieba f'dimensjoni oħra.
L-isplużjonijiet li ssemmi Cixous jidhru wkoll fl-estasi mistika ta' Doreen Micallef, f'poeżiji bħal "Ridt Inkun Waħdi Biex Nibki" jew "Tetelestai" (1979) li, bħalma kellha tagħmel Grech Ganado warajha, tressaq il-ġisem kollu, aktar milli parti minnu, bħala l-arena tal-gost.
Fil-mara l-gost fiżiku ma jiġix esperjenzat biss karnalment, iżda huwa gost ikbar, x'aktarx 'kożmiku' u sħiħ.
Il-kuntatt korporali għandu effett fiżiku u spiritwali fl-istess ħin:
ittawlet ma' ġismi bħal kutra li satret il-biża'
tal-lejl li waqa' fuqi
(Micallef, "Illum se Npoġġik f'Postok" [1979] vv.
għax it-tempju bnejthulek
ġo sidri
bl-esperjenza tal-għadam
tad-demm li sar nar
tal-mara li tgħanni
bl-istilel fuq rasha
mal-għarqa li negħreq
fil-paċi t'għajnejk
Il-mod kif il-poeta raġel jinterpreta s-sesswalità huwa għal kollox differenti minn kif jitkellmu dwarha Micallef u Grech Ganado.
Ħafna drabi l-kuntatt sesswali mal-mara jitpinġa mill-poeti maskili b'termini konfrontali, attitudni li Cixous tqisha falloċentrika.
Il-poeżija maskili turi attitudni ambigwa lejn il-mara: hemm każi meta l-mara tidher perikoluża, f'oħrajn tidher passiva, rarament tidher attiva.
Hija x'inhija r-reazzjoni tal-poeta raġel lejn il-mara, ħafna drabi jinħass li flimkien mal-faxxinu tal-ġisem tas-sess oppost hemm ċertu biża'.
Dan it-taħlit se jwassal biex il-mara tibda titqies bħala misteru li jrid jiġi riżolt, tentattiv li dejjem jispiċċa mingħajr riżultati pożittivi.
Freud (1990 [1926]: 38) innifsu jistqarr li l-psikanaliżi qatt ma rnexxielha 'tifhem' lill-mara, tant li jispiċċa jiddikjara li "after all, the sexual life of adult women is a 'dark continent' for psychology."
Il-metafora ta' Freud għandha numru ta' implikazzjonijiet: id-dlam jimplika misteru imma wkoll periklu; jimplika wkoll inċitament għall-esplorazzjoni li, min-naħa tagħha, timplika relazzjoni ta' poter, invażjoni, dominazzjoni tal-esploratur fuq l-esplorat.
Achille Mizzi huwa wieħed mill-poeti rġiel li jħarsu lejn il-mara bħala misteru li jrid jiġi riżolt, li jħossu ruħhom affaxxinati bid-dalma li jistħajlu li tiċċirkonda s-sess oppost.
Meta f'"Manikin" (1980) jipparaguna manikin ma' mara ta' veru, isib numru ta' difetti fil-manikin, fosthom li huwa nieqes "mit-tikmixa ġeoloġika/ ta' pruna msajra mix-xmux tal-misteru" (vv.
Il-maternità wkoll, aspett femminili li ħafna poeti rġiel kitbu dwaru, tiġi interpretata minn Mizzi bħala kwalità li tkompli tkabbar il-misteru tal-mara.
F'"Quddiem Mera" (1980) huwa jelenka l-kwalitajiet femminili skont l-għajn maskili, li l-aktar importanti fosthom huma l-ġmiel u l-misteru:
Afdalha mill-ġdid
lil oħtok in-ninfa
mlaħalħa fl-għeruq iggranfati fl-għadira,
afdalha l-enimma tal-qrara amoruża
li tnebbet misteru matern. (vv.
Għalhekk il-misteru huwa kwalità li Mizzi jqisha bħala rekwiżit tal-femminilità, tant li f'"Lil Binti Tarbija" (1980) jħares lejn bintu tikber u f'dan il-proċess "mara mimlija misteru/ issir" (vv.
Bħal Mizzi, Philip Sciberras iħares lejn il-mara bħala font ta' misteru kbir, tant li anki l-att sesswali, imbagħad, jieħu l-istess kwalità.
Dan jidher sewwa f'"Sitwazzjoni Alfa" (1984), poeżija li turi wkoll kif il-metafora tal-kontinent mudlam timplika l-esplorazzjoni u d-dominanza maskili:
siegħa ta' mħabba, siegħa ta' hena, siegħa ta' passjoni
taħt sema bla tarf, fil-lejl infinit.
dik il-lejla jien ġibt ruħi ta' sajjied
x'ħin tfajt is-swaba' xbiek
fl-ibħra bla qies ta' ġismek
ankrati bil-bews. (vv.
L-ibħra bla qies ta' ġisem il-mara, l-ibħra fondi bil-qiegħ mudlam bħalma huwa mudlam il-kontinent li jimmetaforizza s-sesswalità femminili, u Philip Sciberras, ir-raġel, l-esploratur li jrid jitkixxef u jirrisolvi dan il-misteru kbir.
Għal Cixous (1981: 49) dan huwa diskors familjari ħafna, kif tindika f'"Castration and Decapitation" meta tikkummenta li
Id-dalma tas-sesswalità femminili, minbarra li tinċita lir-raġel biex jesplora u jiddomina, tqajjem fih ukoll ċertu biża'.
Huwa għalhekk li f'Achille Mizzi l-mara u s-sesswalità tagħha ta' spiss jidhru bħala perikolużi minħabba li joffru theddida lill-istabilità maskili tiegħu.
F'diversi poeżiji huwa jxebbah il-vaġina ma' forġa jew ma' kobra, kemm minħabba x-xebh bejn il-forma tal-vaġina u tar-ras imqajma tas-serpent, u kemm minħabba dan l-element tal-biża' li tikkummenta dwaru Cixous.
Barra minn dan, anki jekk, kif se jintwera aktar 'il quddiem, diversi kitbiet ta' Mizzi juru lir-raġel bħala attiv, hemm każi fejn jinħakem mill-biża' tal-istess misteru li jrid jesplora, u dan jidher fil-mod kif jitkellem dwaru nnifsu.
F'"Restorant" (1998) jiddeskrivi r-relazzjoni fiżika mal-maħbuba f'termini konfrontali li jpinġu lilu (raġel) bħala mbeżża' jekk mhux ukoll vittma:
Adoloxxenti kont jien,
tari baqta nirtogħod
u int kont għafrida ...
kienet id-dagħwa li lissintli
bħal warda ta' dmija
mitnija
Il-fatt li l-mara tidher diversi drabi bħala l-femme fatale ukoll jixhed il-biża' li titkellem dwaru Cixous.
Il-femme fatale hija l-mara kattiva, dik li tisseduċi u tweġġa' lir-raġel, il-mara perikoluża li m'għandhiex tiġi fdata għaliex tagħmel id-deni lill-innoċenti.
Minbarra din il-figura, il-poeżija Maltija tipproponi għal ħafna drabi l-adultera li tkisser iż-żwieġ tagħha u ta' ħaddieħor mingħajr skrupli, il-mara xxellerata li m'għandhiex sens ta' pudur u lġiem fuq is-sesswalità tagħha, u l-prostituta li minbarra li hija mara maħmuġa għax nieqsa mill-moralità taf tkun ukoll kontaġġjuża u għaldaqstant, kif intwera qabel, issir mostruża.
Din il-mara difettuża tidher daqs il-mara t-twajba, il-verġni u r-rispettabbli, u dan ikompli juri kemm l-attitudni tar-raġel lejn il-mara hija ambigwa.
Anton Buttigieg x'aktarx li huwa l-poeta li ppropaga l-aktar din l-attitudni falloċentrika fil-konfront tas-sess femminili.
Il-poeżiji ċajtiera tiegħu, b'mod partikolari, huma mgħobbijin bi prostituti u adulteri, fejn ir-raġel huwa kważi dejjem vittma tagħhom.
Anki l-poeżija serja tiddokumenta lista ta' nisa li jiksru r-regoli falloċentriċi tas-sesswalità.
Karmenu Vassallo, li huwa konvint li kull attività sesswali hija frott iż-żina u allura hija dnub, iressaq lill-mara bħala l-parti li hija midinba.
Fil-poeżiji li jittrattaw is-sess Vassallo jikkundanna bla ħniena lill-mara għall-fatt li din dejjem tidher ixxellerata u nieqsa mis-setgħa fuq l-impulsi karnali tagħha.
Ir-rabja tidher fil-fatt li kull mara 'ħażina' fil-poeżija tiegħu tispiċċa biex tiġi kkastigata mid-destin li ma jħalli lil ebda ħażen jgħaddiha lixxa.
"Ħlas iż-Żina" (1944) tirrakkonta l-istorja ta' mara li għexet ħajja fiż-żina u talli għamlet hekk f'"anqas minn sena wara/ dak l-hena safa dmugħ" (vv.
F'"Ġieħ u Għajb" (1944) jiġri l-istess ħaġa lil waħda żeffiena, li wara li qattgħet ħajjitha tixxala "ma baqgħetx daħkana/ le, ma baqgħetx ferħana" (vv.
52-53), titlef lil familtha u saħansitra tmut żgħira fl-età.
Bħal Vassallo, Chetcuti jikkastiga lill-mara li ma timxix mal-moralità iddettata mir-raġel, kif jidher f'"Iż-Żeffiena" (2000), fejn wara li tgħaddi l-lejl fil-pjaċir karnali, tmur id-dar u ssib lil bintha mejta.
Mhijiex il-poeżija tal-ewwel nofs tas-seklu għoxrin biss li takkuża lill-mara b'libido insazjabbli.
Joe Friggieri wkoll jikkastiga lill-mara li m'għarfitx trażżan il-ħeġġa karnali u f'"Novembrina" (1991) il-mara li tikkommetti adulterju ma' raġel barrani tispiċċa tinqatel minn żewġha.
Il-poeżija ta' Mario Azzopardi wkoll titkellem dwar nisa li jiffornikaw mingħajr rażan, u għalkemm m'hemmx il-kastig li jinstab fl-eżempji miġjuba qabel, hemm xorta waħda t-ton tal-kundanna.
Kif intwera fil-kapitlu dwar il-kruha, Azzopardi jippreżenta diversi nisa li x-xehwa sesswali tagħhom tant hija inkontrollabbli li jispiċċaw jaqgħu fil-kategorija tal-mostru, anki għaliex huma ta' theddida għar-raġel.
F'"Memorji" (1984) huwa jilmenta li "il-kustilji tan-nisa [huma]/ sjuf jew stalletti" (vv.
"Trinoctium Castitas" (1984) turi mara li tidher "safja malli [...] tħoll xuxitha/ tinża' nuda fuq il-blat" (vv.
2-3) biex tħajjar lir-raġel għas-sess li effettivament jispiċċa jimrad għax mess "mara tad-dnub".
Din il-poeżija toħloq l-iżbilanċ bejn ir-raġel u l-mara: hu qiegħed ifittex is-sublimi fix-xbieha romantika tal-mara tħoll xagħarha, filwaqt li hija tħassar din il-purità bil-ħmieġ u l-mard li jiżviluppaw mill-promiskwità tagħha.
Anki f'"Rendevouz" (1994) il-mara tidher maħmuġa meta tħajjar lill-poeta biex ikollu x'jaqsam magħha u taqla' l-kundanna tal-vulgari meta, għar-rifjut tiegħu, tirrispondih "fuck you" (v. 16).
L-istess promiskwità tidher fit-tfajla li timprovizza striptease privat f'"Berlin" (1994), li kważi mingħajr ħadd ma jagħti wisq kasha, tispiċċa r-ritwal b'masturbazzjoni quddiem kulħadd.
Cixous tara li dan il-ġudizzju aħrax fuq il-mara u s-sesswalità 'mudlama' tagħha għandu effett negattiv fuq il-mara stess u fuq il-mod kif hija tipperċepixxi lilha nfisha.
Hija tara li hemm żewġ modi kif ir-raġunament falloċentriku jaffettwa ħażin lill-mara, inkluż lill-kittieba nisa.
Meta tħares lejn l-istorja tal-letteratura, Cixous (1976: 878) tikkummenta fuq il-fatt li l-kittieba nisa huma f'minoranza żgħira ħafna.
Minn din il-minoranza hija tnaqqas dawk il-kittieba nisa li x-xogħol li jipproduċu jikkopja l-kitba maskili bir-riżultat illi jispiċċa biex jew joskura lin-nisa jew jirriproduċi rappreżentazzjonijiet klassiċi tan-nisa.
Dan jidher iseħħ fil-kitbiet ta' Mary Meylak, li kif ġie stabbilit fil-kapitlu dwar il-ġmiel, il-ħarsa li tagħti lejn il-mara hija f'sintonija perfetta ma' dik li jagħti l-poeta raġel, fattur li jagħtiha ħarsa fallika.
Meylak taqa' f'din il-kategorija ta' kittieba nisa – dawk li jinternalizzaw id-diskors falloċentriku u jirriproduċuh.
Hemm mod ieħor kif il-ħsieb falliku dominanti jħalli effett fuq il-kitba tan-nisa.
L-attitudni maskili kif tidher fl-eżempji li nġiebu hawn fuq tispiċċa biex, skont Cixous (1977: 68) tikkolonizza l-ġisem femminili, bil-konsegwenza li "Woman is frightened and disgusted by woman."
L-istess biża' li jaħkem lir-raġel mid-dalma li jara fis-sesswalità femminili, tisħaq Cixous, jaf jaħkem anki lill-mara.
Anki f'kittieba bħal Grech Ganado, li turi disponibilità kbira biex tikteb fuqha u fuq is-sesswalità tagħha, jidher dan il-biża'.
Hemm ċerta eżitazzjoni min-naħa tagħha meta tiġi biex tippreżenta lilha nfisha.
Hemm differenza bejn il-poeżiji li jistqarru l-fantasija u x-xewqa libidinali tagħha, u l-oħrajn li jiddokumentaw x'ġara fattwalment.
Din hija Grech Ganado titkellem fuq ix-xewqa sesswali tagħha:
Nixtieqek hawn, biex nista' mmissek b'sebgħi,
inħoss lil laħmek taħt difrejja, nigdmek,
bil-mod ħa tokrob, taħtaf in-nifs,
x'ħin għal għarrieda, fil-ponta ta' lsieni,
l-elettriku jaħsdek.
Irrid nagħrfek.
Kif nista' nemmen li qatt ma jien se mmissek,
li qatt ma nista', b'subgħajja ftit jirtogħdu,
nittraċċa l-mappa tal-kontinent ta' ġismek?
("Kumpass" [2001] vv.
Filwaqt li din hija Grech Ganado tirrakkonta x'ġara:
Illum saħħantni bi mħabbtek,
Subgħajk,
hekk kif tgħannaqni, jinfetħu nedjin,
bħal żewġ stilel tal-baħar
inqabdu fejn waqgħu jleqqu mal-art.
Inħosshom ma' ġismi
u nħalli 'l ġismi f'idejk.
("Stilla tal-Baħar" [1999] vv.
Il-poeżiji tax-xewqa juru lil Grech Ganado attiva; fihom toħroġ mhux biss il-passjoni, iżda wkoll id-determinazzjoni tagħha.
L-istħajjil ma tirristrinġih b'ebda mod u dak li tixtieq tesprimih liberament.
Iżda meta titkellem dwar il-fattwali, Grech Ganado tippreżenta lilha nfisha bħala passiva, tant li lesta tħalli ġisimha f'idejn ir-raġel, tħallih jirbaħha, jaħkimha.
Bejn l-istħajjil u l-fatt, allura, hemm differenza aktarx dovuta għal dan il-biża'; hemm eżitazzjoni li ġġiegħel lill-mara 'toqgħod pass lura' biex taċċerta ruħha li l-imġiba tagħha hija 'kif għandha tkun'; taċċerta ruħha li ma toffrix theddida lill-fallu u tħallih jiddomina s-sitwazzjoni skont l-ekonomija maskili.
Ir-referenza għall-passiv u l-attiv twassal għall-parti x'aktarx l-aktar fundamentali tal-ħsieb maskili: id-diskors falloċentriku jiddisinja relazzjoni binarja ta' opposti, ta' kuntrasti, bejn il-femminilità u l-maskulinità.
Din ir-relazzjoni, skont Cixous (1977), tiddetermina d-differenza sesswali bejn il-mara u r-raġel, dejjem kif imressqa mid-diskors maskili, li huwa d-diskors dominanti.
Hija targumenta wkoll li din il-politika sesswali mhijiex fenomenu riċenti.
Dan huwa kkoroborat mill-istoriċi tas-sesswalità bħal Stephen Garton, li juri kif anki fid-dinja Klassika kien rikjest li ċ-ċittadini rġiel ikunu l-parti attiva f'kull inkontru sesswali.
Garton (2004: 33) iżid li fil-Greċja l-Antika kien għal kollox permissibbli li raġel ikollu relazzjonijiet sesswali ma' martu, ma' konkubini, skjavi nisa, prostituti, u anki ma' ġuvnotti kemm-il darba huwa kien l-aġent, il-parti attiva li tippenetra.
Mill-banda l-oħra, il-parti li tiġi ppenetrata kienet titqies bħala dik li aċċettat li tkun simbolikament subordinata għall-awtorità tal-aġent.
Foucault jara li l-irġiel dejjem raw lill-mara bħala l-proprjetà esklussiva tagħhom u jinsistu magħhom infushom li n-nisa jaraw dan fix-xbieha tar-raġel.
Huwa għalhekk, ikompli Foucault, li anki l-Griegi kellhom problema bi mġiba sesswalment passiva min-naħa tal-irġiel fir-rapporti omosesswali tagħhom, sakemm din ma kinitx tal-iskjavi jew ta' xi ħadd minn grupp soċjali meqjus inferjuri.
B'ebda mod raġel ma kien jaċċetta li jkun passiv jew inferjuri għal ġisem ieħor, inkella x-xbieha tiegħu kienet titlef l-istatus ta' superjur (Foucault, 1996c [1982]: 331) Ir-raġel huwa l-forza attiva li tinġibed lejn il-mara passiva u tinnamra magħha biex fl-aħħar mill-aħħar tiddominaha.
Id-disinn maħluq iwassal għal konklużjoni ġerarkika fejn l-attiv jidher superjuri fuq il-passiv, li b'din il-loġika fallika huwa inferjuri.
Jekk, imqar għal waqt wieħed, il-mara se tisfida, b'xi mod jew ieħor, din id-djalettika, tispiċċa biex taqla' l-kundanna.
Kemm fil-każ tal-mara t-twajba, kif ukoll fil-każ tal-mara l-ħażina, jibqa' dejjem dominanti r-raġel: irid ikun huwa li jrażżan lil dik li tisfida l-ordni stabbilit mill-fallu, bħalma jrid ikun huwa wkoll li jressaq il-mara lejn is-sesswalità 'nadifa' tagħha.
Fil-kitba ta' Achille Mizzi din l-oppożizzjoni ġerarkika hija ovvja ħafna, u dan il-ħsieb jidher sewwa f'"Masculum et Femminam Creavit Eos" (1967), fejn il-mara hija deskritta bħala "ġwejda u twajba" (v. 69), "tonda u ratba" (v. 70) u hi metaforizzata bħala "l-baħar tal-mistrieħ" (v. 92), f'kuntrast mar-raġel li huwa "imqareb" u "xmara bla sabar" (v. 71).
Il-metafora tar-raġel bħala xmara għandha diversi implikazzjonijiet li jsaħħu l-argument miġjub minn Cixous: ix-xmara tidħol ġol-baħar u fl-istess waqt tintilef ġo fih; fi kliem ieħor hemm ix-xbieha tal-penetrazzjoni u fl-istess mument il-biża' mill-kobor, mill-fond li jfakkar fil-metafora tal-kontinent mudlam.
Din l-irtubija tal-mara tixbah l-irtubija tal-ġeranju li n-naħla fil-poeżija "Naħla" (1967) togħdos fih, xbieha li ma tistax ma tfakkarx fil-penetrazzjoni sesswali.
In-naħla, għaldaqstant, issir metafora tal-parti maskili, f'att li spiss jixhed il-kwalità attiva tar-raġel.
Anki meta l-poeżija tittratta direttament l-att sesswali, Mizzi juri mara passiva li tilqa' lir-raġel, tlesti ruħha għar-ridiet tiegħu u taċċetta li tiġi ddominata.
Hija mara li tistenna, bħalma hemm f'"L-Għanja ta' Mara" (1967).
Fil-poeżija erotika ta' Ġorġ Borg id-differenza fil-komportament sesswali bejn il-mara u r-raġel hija mseddqa permezz tal-metafori li spiss jippreżentaw relazzjoni assimetrika; ir-raġel jissupera lill-mara.
Ngħidu aħna, f'"Meta Ġismek" (1993) il-mara tixxebbah ma' fjura li tilqa' l-ilma tax-xita jraxxax fuqha.
Fi "Tfajla tar-Ramla" (1993) hija l-mara li titkellem:
Qed tibgħatli
żiffa friska
iddur miegħi
kollha nkejja
u ftit raxx
li jinżel jilma
sa ma jpoġġi
fuq xofftejja.
Int il-baħar
bil-mewġ jirgħa,
tiela' u nieżel
moħħok fija;
ta' dir-ramla
innoċenti
bħal tarbija.
Il-mara hija passiva għal kollox f'din il-logħba b'konnotazzjonijiet sesswali ovvji (l-ilma fuq xofftejn it-tfajla, u l-baħar "tiela' u nieżel").
Il-passività tat-tfajla ma tidhirx biss fil-fatt li qiegħda tistenna l-baħar jitla' għaliha fuq ix-xatt iżda, aktar minn hekk, fil-mod kif tiddeskrivi lilha nfisha: "innoċenti/ bħal tarbija".
Din mhijiex l-innoċenza ta' tarbija, fil-fatt, imma l-innoċenza ta' min iżomm lura, ta' min iżomm postu, ta' min jistenna li jitmexxa u jinħakem minn ħaddieħor, ta' min hu passiv u meqjus inferjuri.
Għalhekk "Xi Darba" (1978) turi din l-ekonomija attiva, forsi anki manipulattiva li osservaw ħassieba b'sensibilità femminista:
naqbad lil ġismek roża
u nagħmel minnu
ġnien ward sabiħ.
U biex inqanqlek
lil nifsi nibdel
ma' żiffa riħ.
Il-poeta – ir-raġel – għandu t-tmun f'idejh: jidderiġi t-totalità tal-att ta' bejnu u l-mara, inklużi x-xewqat u l-gost tagħha, jew kif tosserva Bordo (1999: 191), il-virilità tar-raġel toħroġ meta dan jikkontrolla kemm il-gost tiegħu u kemm il-gost tal-mara, bħal navigatur li jmexxi l-vapur li jwassal lill-mara lejn il-gost.
Din is-seduzzjoni biex titqanqal tidher ukoll f'"Kos dix-Xita!" ta' Victor Fenech (2005), fejn il-mara, imsejħa "qattusa fessudija" (v. 5), titlob lill-poeta jkun attiv, u bħat-tfajla fuq ir-ramla ta' Ġorġ Borg tirreaġixxi għar-ridiet tar-raġel.
Wieħed jieħu l-impressjoni li f'dawn il-każi l-mara kapaċi biss tirċievi mingħajr l-iċken ħjiel li hija kapaċi wkoll tagħti jew tieħu l-inizjattiva f'idejha.
Il-fsied ta' din il-'qattusa' jixbah lill-innoċenza tat-tarbija li tikkaratterizza lit-tfajla ta' fuq ir-ramel: it-tnejn jistennew, hekk kif iż-żewġ poeti (iż-żewġ irġiel) jieħdu l-inizjattiva huma, donnu li l-mara tista' tikkompleta r-ridiet tagħha biss permezz tal-azzjoni tar-raġel.
Id-dominju tar-raġel jidher aktar meta waqt l-att tas-sess il-mara tirrispondi u ċċedi għall-forza maskili.
Hekk ngħidu aħna, it-tfajla f'ħajku numru 122 (Fenech, 1999) tirreżisti għall-avvanzi tal-poeta, "imma mal-ewwel bews/ inftaħt imrewħa".
Hemm ċertu ton ta' rebħa, ta' konkwista fil-mod kif Fenech jiddeskrivi l-bidla fil-fehma ta' din il-mara, donnu li qiegħed jikkongratula lilu nnifsu għal dak li kiseb, l-istess kif jagħmel Mizzi meta, f'"Masculum et Feminam Creavit Eos" (1967) jgħaddi osservazzjoni fuq "l-id imħarrġa tal-kirurgu" (v. 26) li qiegħda tintervjeni mal-"ferita tinten"(v. 28) (il-vaġina).
Jidher li l-poeta raġel jestendi dawn ix-xbihat ta' superjorità u poter sesswali anki meta s-suġġett diskuss ma jkunx l-att sesswali nnifsu, iżda dan jintuża bħala metafora.
"Lil Siġra Mneżżgħa" (1993) ta' Ġorġ Borg tittratta siġra bla weraq f'lejla kiesħa qamrija.
Il-Ħarsa tal-poeta hija ħarsa ta' poter bħalma ntwera f'kapitlu aktar 'il fuq, u ssir fallika mal-mument li jxebbah is-siġra tinża' (l-weraq) ma' tfajla għerja.
Is-sens ta' poter jinkixef aktar bl-użu tal-kelma "ħallejtek" fil-bidu tal-ewwel tliet strofi, fil-gost skopofeliku tal-Ħarsa li finalment, fl-istħajjil erotiku tal-poeta raġel, hija diretta lejn mara.
L-istess jista' jingħad fil-każ ta' "Ċentifolja" ta' Achille Mizzi (1998).
Hawnhekk ukoll il-fjura tiġi ppersonifikata f'mara sottomessa għar-rieda tar-raġel:
Iħajjarni ġmielek
nistuprak mill-pudur
biex niskopri l-misteru
Mizzi jitkellem b'ton ta' poter f'metafora sesswali li fiha l-kwalitajiet kollha ta' kif l-ekonomija fallika tinterpreta l-att sesswali: penetrazzjoni, dominanza, skoperta.
Il-qawwa maskili tidher imqar fil-Ħarsa għaliex, kif intwera diġà, il-Ħarsa minnha nfisha hija att sesswali li bih ir-raġel 'jippenetra' (forsi għalhekk tintuża l-espressjoni "ħarsa penetranti") lill-oġġett (femminili) tiegħu.
Imqar fuq il-livell diskursiv, il-fallu huwa l-prinċipju li jiddomina, li jpoġġi lill-mara bħala l-Ieħor, u dan ukoll huwa forma ta' dominazzjoni.
L-istorja tas-sess hija storja ta' dominanza u possessjoni.
Dan kollu jaqbel mal-idea ta' numru ta' soċjologi, fosthom Stevi Jackson u Sue Scott (2007: 98), li qatt m'huwa possibbli li l-ġisem jiġi studjat bħala entità awtonoma, iżda jrid dejjem jittieħed fil-kuntest tar-relazzjoni tiegħu mal-moħħ, mal-innifsi u mal-kuntest soċjali.
Għalhekk il-ġisem huwa ħafna iktar minn laħam u għadam; huwa sit ta' kontestazzjoni ta' poter li jirrifletti r-relazzjonijiet politiċi bejn is-sessi.
Is-sess u l-vjolenza
Fil-kitbiet ikkwotati aktar 'il fuq, Cixous ssemmi l-vjolenza li l-irġiel iwettqu fuq is-sesswalità femminili permezz tal-ekonomija fallokratika tagħhom.
Hawnhekk hija tuża l-kelma 'vjolenza' metaforikament, iżda s-sens letterali tal-kelma wkoll huwa marbut mal-atti sesswali.
Ir-rabta tal-vjolenza (xi drabi fl-estrem tagħha meta tinkludi l-qtil) mal-erotiku hija assoċjazzjoni antika, tant li huwa kważi inevitabbli li diskors dwar l-erotiżmu jinkludi diskors dwar il-vjolenza.
Hemm atti vjolenti differenti li jsiru bi skop jew b'enerġija erotika/sesswali, li filwaqt li xi wħud jistgħu jitqiesu abberranti (bħal ngħidu aħna ritwali sadomażokisti), oħrajn jitqiesu 'normali', filwaqt li ċerti prattiċi erotiċi/sesswali, bħall-prostituzzjoni u l-pornografija, iqajmu dibattitu dwar jekk humiex prattiċi vjolenti jew le.
Hemm min jara din ir-rabta anki fl-att sesswali fejn il-vjolenza mhijiex intenzjonata.
Dworkin (2006 [1986]) rat li anki l-att eterosesswali li jinvolvi l-penetrazzjoni huwa vjolenti.
Ir-rabta bejn il-vjolenza u l-erotiżmu tista' tittieħed ukoll fis-sens li kiteb dwarha Bataille (1986, 1989).
F'The Tears of Eros (1989) Bataille jitteorizza li hemm rabta intima bejn l-erotiżmu u l-mewt.
Skont Bataille mill-ħlejjaq kollha li jipparteċipaw f'atti sesswali, huwa l-bniedem biss li għandu sensibilità erotika.
Din is-sensibilità, jisħaq Bataille, ġejja mill-fatt li minn dawn il-ħlejjaq kollha huwa l-bniedem biss li għandu kuxjenza dwar il-mewt.
Fi kliem ieħor, il-fatt li l-bniedem konxju tat-terminalità tiegħu (u tal-ħlejjaq kollha madwaru) jagħtih il-fakultà ta' sensibilità u allura ta' azzjonijiet erotiċi, irrispettivament mill-istint sesswali bħala mezz ta' prokreazzjoni.
Bataille (1989: 33) huwa tal-fehma li l-kuxjenza li l-bniedem għandu tal-mewt twassal ukoll biex l-erotiżmu jintrabat mal-vjolenza.
Hemm diversi eżempji mill-poeżija Maltija li juru din ir-rabta bejn l-erotiku u l-vjolenti.
Hemm drabi fejn l-att eterosesswali nnifsu jieħu xejra vjolenti kif jidher mir-reġistru u l-metaforizzazzjoni.
Pereżempju Grech Ganado f'"Siġill" (2001) tinterpreta l-att sesswali ma' raġel b'mod mill-aktar vjolenti: "bewstu werqa niexfa fuq xufftejja/ ġismu fija ħarakiri, xafra f'moħħi" (vv.
Il-penetrazzjoni ("ġismu fija") tieħu forma ta' delitt, daqqa ta' stallett li tweġġa' lill-poetessa fiżikament u moralment, tant li x-xafra tinħass anki fil-moħħ.
Is-sess ma' dan ir-raġel huwa att suwiċidali, aktarx għaliex miftum mill-imħabba – "werqa niexfa" – li tweġġa' l-emozzjonijiet.
Anki "Legat" (2001) għandha xbihat vjolenti meta n-nuqqas ta' mħabba hu mfisser b'metafora konkretistika tat-tiċrit, li wkoll tfakkar fil-penetrazzjoni sesswali.
L-att fiżiku, li jista' jkun metafora minnu nnifsu, huwa kkaratterizzat bi vjolenza kbira:
Li kieku xufftejk kellhom
jissiġillawli ħalqi, idejk jagħsruni,
ġenbejk jaħkmuni, xorta
riġlejja kienu jgħannquk waqt li ċċarratli ħajti –
l-aħħar nifs nett kont nonfħu ġewwa ħalqek
waqt li lsienek joħnoqli l-kliem … (vv.
Għalkemm hawnhekk l-att fiżiku huwa biss metafora ta' relazzjoni li qiegħda tweġġa' lill-poetessa, il-metaforizzazzjoni tirreferi għall-att sesswali, u bħalma jidher f'"Siġill", l-att jieħu xejra brutali.
F'dawn iż-żewġ eżempji ta' Grech Ganado, il-poetessa hija l-vittma tal-att vjolenti, iżda f'Achille Mizzi l-vjolenza li biha jiddeskrivi l-att sesswali tindika sitwazzjoni aktar kumplessa għaliex huwa jara l-element ta' vjolenza fiż-żewġ partijiet tal-inkontru sesswali minkejja li, kif intwera, fil-poeżija ta' Mizzi l-mara tieħu dispożizzjoni passiva.
"Masculum et Femminam Creavit Eos" (1967) tagħti deskrizzjoni tal-att sesswali bejn il-mara u r-raġel.
Il-ġenitali tar-raġel jiġu mmetaforizzati b'sultan li "jċewlaħ is-safa tal-ġilju" (v. 5) u bi "vleġġa [li] l-laħam tixpakka" (v. 12).
Iżda mill-banda l-oħra l-vaġina wkoll tingħata metafora vjolenti meta tixxebbah ma' "forġa ta' vulkan imgħaddba" (v. 19) u ma' kobra.
Irid jingħad ukoll li minkejja din il-vjolenza fin-naħa femminili, id-dominanza maskili tiġi ssalvagwardjata bil-fatt li fl-istess poeżija din il-vjolenza tikkalma permezz ta' metafori oħrajn li juru l-irtubija li, skont Mizzi, tikkaratterizza lill-mara.
Minbarra l-forġa u l-kobra, il-vaġina tiġi mmetaforizzata wkoll b'"ġilju".
Hemm il-metafora tal-"ferita tinten" li tfakkar li l-vaġina hija assoċjata wkoll mal-mistmerr.
Il-vjolenza, allura, tidher ukoll fis-supremazija li l-poeta jagħti lir-raġel fil-konfront mal-mara meta dawn huma rrappreżentati mill-ġenitali tagħhom.
W. Miller (1997: 104) josserva li fil-mentalità tal-Punent (Cixous kienet tippreċiża li din hija l-mentalità falloċentrika) il-vaġina hija dik il-parti li tiġi kkontaminata bl-eġakulazzjoni u mhux il-pene li jippenetraha.
Huwa jkompli jgħid li
"Masculum et Femminam Creavit Eos" tibdel il-pene f'fallu għaliex aktar milli fuq il-ġenitali tar-raġel titkellem fuq is-simbolu tal-maskulinità, tad-dominanza maskili, ta' poter.
Hekk kif il-fallu jissenjalizza n-nuqqas fil-mara, din il-poeżija titkellem dwar il-ġuf (u allura mara) li "jiktagħweġ għatxan" (v. 64), f'garanzija ta' subordinazzjoni u inferjorità.
Din l-istess vjolenza fl-att sesswali bejn mara u raġel tidher f'"Tango", poeżija oħra ta' Mizzi (1980).
Ir-rapport sesswali, metaforizzat biż-żifna tat-tango, jidher bħala konfront vjolenti bejn il-partijiet.
Il-mara għandha ħarsa li tinfed – "il-qaws ta' ħuġbejk/ mimlija malizzja" (vv.
9-10) – l-istess kif jinfed il-pene li hawnhekk ukoll jiġi mmetaforizzat b'xafra.
Il-ħarsa tinfed tal-mara f'din il-poeżija hija eku ta' metafora vjolenti oħra li tinstab f'"L-Għid tal-Imwiet" (1980), fejn huwa s-sider tal-mara li jieħu dehra belliġġerenti fil-konfront tal-poeta: "sidirha ppuntat bħal imħara/ jarmili lanzetti tan-nar" (vv.
Għaldaqstant is-seduzzjoni tiġi interpretata bħala vjolenza u dan jissaħħaħ bil-paragun bejn is-sider metaforizzat bħala lanzetti u s-sider metaforizzat bħala "żewġ għenbiet" (v. 61) meta Mizzi, f'"Masculum et Femminam Creavit Eos" jitkellem fuq il-mara bħala omm u mhux bħala s-sieħba fis-sess.
Għalkemm ħafna drabi din il-vjolenza toġġettivizza u tivvittimizza lill-mara hemm drabi aktar rari meta l-mara tista' tieħu rwol aktar attiv u l-ħeġġa fiżika tagħha tieħu forom vjolenti wkoll.
Ir-rabta li Bataille jara bejn is-sess u l-vjolenza jidher ħjiel tagħha wkoll f'xi kitbiet ta' Doreen Micallef.
Filwaqt li ħafna drabi Micallef titkellem dwarha bħala l-ivvjolentata, l-aktar minn Alla (kif se jintwera aktar 'il quddiem), f'"Kyrie" (1980) il-ħeġġa tagħha hija hekk kbira li hija tesprimiha bi xbihat vjolenti, u din id-darba l-vittma mhijiex hi iżda dan ix-xi ħadd li qiegħda tindirizza:
[...] u l-għafsa qalila b'theżżiż u
ħruxija rrid inbikkik
mal-uġigħ tal-flejguta fil-bogħod id-demm
li nislitlek u d-dmugħ tibżax
jekk insallbek għarwien u ġismek ħaruf
iġarrab in-nar u s-sikkina tibżax
ja ħabbar taċ-ċarċara jekk
naħqrek bil-qasab u ċ-ċagħak
sa ma terħi (vv.
"In-nar" u "s-sikkina" huma xbihat użati minn poeti oħrajn bħal Mizzi fil-poeżija vjolenti tagħhom, u huwa ċar ħafna r-rwol attiv li tieħu l-poetessa.
Il-climax – "terħi" – jintlaħaq bil-ħruxija, bil-biki, bit-tislib u bil-moħqrija, anki jekk din il-vjolenza kollha ssir bl-imħabba, tant li Micallef kontinwament tinkoraġġixxi lil dan ix-xi ħadd biex ma jibżax.
Barra minn hekk din il-vjolenza tintrabat mal-gost: tar-raġel li l-poetessa qiegħda tressqu biex jerħi, u tagħha stess, tant li aktar 'l isfel tikteb li "ħlewwitek ġabitli l-ġenna fl-art" (v. 168).
Anki jekk dan l-att għandu għata reliġjuża (li tidher permezz tal-metafora tat-tislib kif ukoll bl-inklużjoni ta' Alla [v. 173-174]) Micallef qiegħda talludi għall-mument meta l-imħabba bejnha u dan ix-xi ħadd tiġi konsumata fiżikament (imqar fix-xewqa tagħha) bil-gost tagħhom it-tnejn jintlaħaq bin-"nar fid-dalma bejnietna" (v. 171).
Uħud mill-poeti rġiel jagħtu importanza kbira lill-iżverġnar tal-mara.
Ħafna drabi l-iżverġnar jintwera bi xbihat vjolenti ħafna wkoll L-importanza tingħata l-aktar lill-penetrazzjoni u d-dmija, u bis-sens ta' dominanza u akkwist maskili.
L-att tal-iżverġnar huwa ċċelebrat minn xi poeti rġiel għaliex fih jaraw il-kobor tagħhom, fl-att li skont huma l-mara tixxennaq għalih.
Fi "News Desk L70" (Azzopardi et al, 1970) Mario Azzopardi jiddeskrivi t-tfajla li għadha kif tilfet xbubitha bħala "mbissma".
F'"Impressjoni 268" (Azzopardi et al, 1971) jerġgħu jidhru l-"lożor iqattru bid-dmija/ tad-debba żverġnata" (vv.
17-18) u s-setgħa fallika fix-xbieha tat-tfajla (debba)
titmiegħek għarqana
bil-pompa ta' mħabbti
tinfirex taħt żaqqha. (vv.
Il-vjolenza tal-iżverġnar tidher l-aktar f'poeżija oħra ta' Azzopardi, "Konna Tlettax-il Wieħed" (Azzopardi et al, 1972), fejn it-tfajla tisfa żverġnata minn tlettax-il raġel, f'każ ta' vjolenza sesswali (gang-bang) aktar milli att ta' mħabba.
Filwaqt li fiż-żewġ poeżiji ta' qabel hemm is-sodisfazzjon tal-mara li titlef xbubitha, hawnhekk jidher biss att vjolenti, tant li l-pene jiġi mmetaforizzat b'labra.
Is-setgħa maskili fl-att tal-iżverġnar ma tidhirx biss mill-penetrazzjoni, iżda anki mill-konklużjoni li l-poeta jiġbed li dan l-att issodisfa lill-mara, li hu kien kapaċi jagħti lill-mara dak li tixtieq.
L-istess ħsieb huwa espress minn Carmel Attard f'"Għamiltek Mara" (1980) li jħoss li s-sieħba sesswali tiegħu ssir mara malli titlef xbubitha bis-saħħa tiegħu:
Rajtek titbiel
x'ħin inżajt xbubitek
u jien għamiltek mara. (vv.
Anki hawn il-mara tidher bħala nuqqas, u jrid ikun ir-raġel, permezz tal-penetrazzjoni sesswali tiegħu, biex din (il-mara) issir.
L-espressjoni ta' Attard timplika għal darba oħra l-passività tal-mara, li, kif tgħid Cixous, jekk ma tkunx passiva, ma teżistix (1977: 65).
Din il-mara "tidbiel", tiddgħajjef taħt is-setgħa tar-raġel li 'jagħmilha', tal-pene li jiżverġnaha u l-fallu li jiddominaha.
Dan it-tidbil huwa forma ta' mewta, u allura jidher il-paradoss li l-att sesswali jġorr miegħu: minn banda 'jagħmel' lill-mara, jilidha, u minn banda oħra jxejjinha, joqtolha.
Naturalment, il-qtil, li huwa l-forma estrema tal-vjolenza, huwa marbut mal-mewt, u kif jargumenta Bataille hemm rabta bejn l-erotiżmu/is-sess u l-mewt.
Din ir-rabta tidher sewwa anki fil-poeżija, iżda ma tmissx biss lill-mara.
Hemm drabi meta l-apiċi tal-gost sesswali jidher bħala forma ta' mewta, l-estasi tas-sess toqtol, tikkawża dik li hija magħrufa bħala l-mewta ż-żgħira (Potts, 2000).
Azzopardi jitkellem fuq l-orgażmu bħala mewta fi "Trinoctium Castitas" (1984), hekk kif il-mara "saret lejl u saret baħar xtaqt nintreħa/ mmut f'ġisimha" (vv.
Għal darba oħra l-mara tixxebbah mal-baħar, u anki mad-dlam (lejl); it-tnejn jindikaw il-misteru.
Iżda f'dan il-każ, l-aktar ħaġa interessanti hija din il-mewt fil-ġisem tagħha u mewta mixtieqa.
Joe jagħti ħjiel ta' mewta żgħira oħra f'"Int" (1991) fejn jgħid li waqt l-imħabba jkun jixtieq li ħajtu "ddub/ fl-immensità" (vv.
13-14) ta' driegħ il-mara.
Anki hawn jerġa' jfiġġ il-misteru (l-immensità) li l-poeta 'jintilef' fih. wkoll jitkellem fuq l-orgażmu bħala mewta meta f'"Tango" (1980) l-att sesswali jilħaq l-ogħla mument tiegħu appuntu b'dik li Mizzi jsejħilha "l-għaxwa tal-Mewt" (v. 36).
Kollox ma' kollox, il-vjolenza sesswali tkompli tindika d-dominanza tar-raġel, anki meta l-poeta raġel iħossu mhedded mill-mara.
Grech Ganado tikkorrobora dan meta f'"Legat" (2001) tissagrifika lilha nfisha lir-raġel li hemm magħha u tispiċċa billi tgħid li "l-aħħar nifs nett nonfħu ġewwa ħalqek" (v. 6).
Kif jinnotaw Hearn u Burr (2008: 7) hemm tradizzjoni twila fejn ġeneri differenti tal-arti, li huma jsejħulhom patrijarkali, jorbtu s-sess mal-vjolenza u l-feriment, u jkomplu billi jinnotaw ukoll li ma' dan hemm ir-rabta bejn is-sess u l-mewt.
Din ir-rabta tidher ukoll f'tip ieħor ta' vjolenza erotika, dik li tinvolvi wkoll il-vjolenza f'kuntest reliġjuż, li se tiġi analizzata fil-kapitlu li jmiss.
Is-sess it-tajjeb u s-sess il-ħażin
Il-kuntatt sesswali, allura, jimplika xi tip ta' relazzjoni, imqar meta din hija ta' tip ċibernetiku (Becker, 2003; Gillis, 2004 [1993]; Wysocki, 1998).
Jidher li fil-poeżija Maltija hemm klassifikazzjoni bejn relazzjonijiet meqjusin 'normali', jiġifieri dawk li jinvolvu fiżikament tnejn min-nies (ġeneralment mara u raġel), u dawk anqas komuni li m'humiex normali, fejn is-sess jieħu forma abberranti li jersaq aktar lejn il-pornografija milli ħaġa oħra.
Ir-relazzjonijiet 'normali', terġa', janqasmu skont liema hu r-rapport ta' bejn il-partijiet: hemm sess bejn koppji miżżewġin, koppji maħbubin, koppji li r-rapport ta' bejniethom mhuwiex identifikabbli.
Dawn il-klassijiet differenti, imbagħad, huma ġġudikati bħala moralment 'tajbin' jew 'ħżiena', aktarx fuq linji Kristjani li huma evidenti ħafna fil-poeżija Maltija.
Is-sess it-tajjeb huwa dak li huwa parti minn relazzjoni ta' mħabba fejn, għallanqas fid-dikjarazzjonijiet psewdonewtrali tal-kittieba, ir-rapport fiżiku huwa parti minn proġett relazzjonali immotivat minn sentimenti ta' mħabba aktar milli minn ġibda karnali.
Uħud mill-kittieba jħossuhom skomdi ħafna meta s-sess jiġi ssegregat mis-sentimenti amorużi u mhux l-ewwel darba li jiġu espressi sentimenti ta' ħtija jekk il-kittieba jirrappurtaw kuntatt sesswali li huwa immotivat minn interessi oħrajn li mhumiex ta' mħabba.
Fi "Trittiku Nhar ta' Erbgħa" (1976a) Fenech jinħakem mill-kilba għal ġisem il-mara meta din titolbu jiktbilha poeżija b'sinjal ta' mħabbtu lejha u jkompli:
u mlejtilha l-vażun ta' ħalqha bi fjuri friski.
Subgħajja chopinjani bdew jisiltu sonatina miċ-ċimblu ta' ġisimha.
Tidwi mal-kamra, is-sinfonija ta' żewġt iqlub kumpass.
L-imħabba hi estasi
l-imħabba hi
Anki jekk l-aposjopesi tindika li Fenech mhuwiex ċert minn dak li qiegħed jgħid, bil-metafora taż-żewġt iqlub juri kif il-kuntatt sesswali ġie mmotivat minn sentiment ta' mħabba; hekk jew hekk l-aħħar kelma hija dwar l-imħabba u mhux dwar il-kojtu.
L-att sesswali jingħata bixra 'innoċenti', 'pura', l-aktar bil-metafori tal-fjuri (imħabba) u l-mużika (estetika).
Anki jekk, għal darba oħra, ir-raġel jidher attiv u l-mara tidher bħala strument, il-'mużika' hija maħluqa mit-tnejn, b'sentiment li jorbothom flimkien.
Il-gost tal-ġisem, li t-tradizzjoni Nisranija rabtet mad-dnub taż-żina (Foucault, 2000 [1985]), jinża' mill-ħtija malli dan jintrabat mal-imħabba, l-istess kif isir f'"Tifkira Mbiegħda" (1979).
Hawnhekk Fenech jirrakkonta l-esperjenzi karnali ma' tfajla barranija, u għalkemm dawn l-esperjenzi jistgħu jitqiesu debuxxanti – "Tħabbejna fin-nightclubs tħabbejna fil-baħar tħabbejna taħt kwiekeb kotrana tħabbejna kullimkien" – ikun pront jiskolpa lilhom it-tnejn minn kull akkuża ta' żina malli jispeċifika li f'għajnejn it-tfajla (għallanqas) "kien hemm imħabba mhux biss sess".
Philip Sciberras ukoll joqgħod attent li jiddifferenzja bejn is-sess żieni u s-sess sublimi meta f'"Sitwazzjoni Alfa" (1984) jitkellem fuq l-esperjenza sesswali ma' mara b'dan il-mod:
ħielsa ttajru
u niżlu dakkara fuq il-ponot ta' sidrek.
fil-moħħ siktu l-irdieden tal-inferjorità
u l-bagħal tas-sienja neża' l-inibizzjoni
u nxteħet jistrieħ f'ħoġrok. (vv.
Huwa jiddikjara wkoll li din kienet "siegħa ta' mħabba" minbarra "siegħa ta' hena".
Għal Grech Ganado l-att sesswali ideali jwaħħad iż-żewġ partijiet u m'huwiex maqlugħ mill-imħabba.
"Att ta' Fidi" (2005) tiċċelebra dan it-twaħħid fuq livelli differenti; l-ewwel nett bejn il-mara u r-raġel, u t-tieni bejn il-fakultajiet umani kollha:
meta ninħabbu hekk
ma nafx int min int jekk mhux jien
jien min jien jekk mhux int
meta ninħabbu hekk
nitħarrek naħseb inħoss
biss b'dan l-att ta' fidi
f'ġisem moħħ qalb
f'ruħ waħda (vv.
Is-sess it-tajjeb, minbarra li jintrabat mal-imħabba, jista' jkollu assoċjazzjonijiet 'tajbin' oħrajn, bħal ngħidu aħna t-tendenza ta' Achille Mizzi li jorbot l-att sesswali mal-imħabba u mal-prokreazzjoni.
Dawn it-tliet faċċati jiltaqgħu f'"Lil Binti Tarbija" (1980) li fiha Mizzi jargumenta li kien hu li laħħam lil bintu "b'gidma u bewsa" (v. 1) u li għamel dan "fl-imnara" (v. 3) ta' mħabbtu.
L-istess argument jidher f'"Taqtir is-Skiet" (1987), poeżija li tintroduċi prinċipju ieħor importanti fil-ħarsa ta' Mizzi lejn is-sess.
Għalih l-att prokreattiv imur lilhinn minn sempliċiment il-konċepiment ta' tarbija.
Għal poeta li esprima kontinwament il-faxxinu bil-misteru tal-ħajja u tan-natura, il-konċepiment ma jistax jonqos milli jidher bħala mument partikolari meta l-misteru jilħaq il-qofol tiegħu.
Dan il-misteru, iżda, huwa differenti mill-misteru li jara fil-figura femminili għaliex huwa marbut mad-Divin.
Mizzi jikteb b'ċerta konvinzjoni li s-setgħa umana li toħloq il-ġdid tqarreb lill-bnedmin lejn Alla fis-sens li huma jieħdu l-proċess naturali li xi darba nbeda minn Alla u jmexxuh.
Il-potenzjal tat-tkattir jagħmel lill-bniedem eroj, ħlejqa kważi-alla, ħallieq.
Is-sess, mela, jorbot il-mara mar-raġel, li jintrabtu mal-ħlejqa konċeputa, li torbothom mad-Divin, b'tali mod li tibdel lilhom f'divini.
Din is-sekwenza, mibdija bl-att karnali mill-aktar bażiku fil-bniedem, hija mmotivata mill-imħabba, għax f'Mizzi l-att sesswali huwa espressjoni ta' mħabba.
Jekk tonqos l-imħabba jaqgħu l-prinċipji l-oħrajn li jiffurmaw is-sekwenza.
Waħda mill-poeżiji li fiha jitressaq dan l-argument hija "Frater" (1967):
Imma meta ma' marti
ninseġ flimkien il-misteru tal-imħabba
minn ġewwa ninxtegħel bis-setgħa ta' missier.
Ħallieq taħtarni
b'ħuk, ja Mulejja. (vv.
Is-sess li jsir bi mħabba, bħalma jidher f'kitbiet bħal "Għanja", "Iż-Żifna" (1967), u "Ġenetika" (1987), ilaqqa' lill-bniedem mad-Divin, u allura tisponta r-relazzjoni li ċerti kittieba jaraw bejn is-sess u s-sagru.
B'hekk mas-sekwenza li ġiet ifformulata ftit 'il fuq, tiżdied parti oħra: is-sess jista' jkun ukoll esperjenza mistika.
Ir-rabta li Mizzi jara bejn l-att sesswali u Alla m'għandhiex tiġi interpretata biss bħala s-similitudni bejn Alla l-Ħallieq u l-bniedem li joħloq permezz tal-konċepiment.
L-esperjenza sesswali minnha nfisha, partikolarment il-gost orgażmiku u irrispettivament mill-konċepiment, tieħu dimensjoni mistika għaliex fuq kollox il-mistiċiżmu huwa l-laqgħa misterjuża bejn l-uman u d-divin (Nelstrop, Magill u Onishi, 2009).
Dan huwa dak li l-metafora tal-"għaxwa Divina" ("Iż-Żifna" [1967] v. 12) qiegħda tesprimi, l-istess kif qiegħed jagħmel Philip Sciberras meta f'"Sitwazzjoni Alfa" (1984) jitkellem fuq "is-sema bla tarf fil-lejl infinit" (v. 20) biex jiddeskrivi l-esperjenza sesswali.
Ir-rabta tas-sess mas-sagru terġa' tissemma aktar 'il quddiem meta jiġi mistħarreġ il-ġisem Divin, iżda ta' min f'dan l-istadju jinnota li din ir-rabta mhijiex merfugħa biss għall-poeżija.
Ir-ritwali antiki tal-Bakkanali kienu ritwali reliġjużi f'ġieħ Dijonisju, u l-apiċi tar-ritwal, li oriġinarjament kien riservat għan-nisa biss, kien jintlaħaq fl-estasi erotika tal-għaqda ma' dan l-alla.
Anki l-ikonografija Kristjana tagħmel referenzi spissi għal din ir-rabta, inklużi fix-xbihat vjolenti li, loġikament, għandu jkollhom effett antierotiku.
Iżda kif tinnota Burr (2009: 142-143), xbihat ta' estasi reliġjuża ħafna drabi huma erotiċi fid-dehra tagħhom.
Wieħed mill-eżempji li ġġib Burr hija l-iskultura famuża tal-estasi ta' Santa Tereża ta' Gian Lorenzo Bernini (Fig. 21).
L-erotiku jista' jsir sagru daqskemm is-sagru jsir erotiku.
L-akkoppjament tal-erotiku mas-sagru jidher biss, iżda, fl-atti sesswali li jaqgħu taħt il-kategorija ta' sess tajjeb.
Is-sess il-'ħażin' jinkorpora dawk l-atti li aktarx m'humiex marbutin ma' relazzjoni ta' mħabba jew inkella jieħdu forma abberranti li s-soċjetà, għal raġunijiet varji, tqis bħala tabù.
Għall-poeti tradizzjonali m'hemmx diskussjoni dwar liema huwa s-sess it-tajjeb u l-ħażin: l-att sesswali, kif tgħallem il-Knisja Kattolika, huwa attività riservata għal koppji eterosesswali u miżżewġin u kull forma ta' sess ieħor hija ħażina (Long, 2007: 24).
Hekk ngħidu aħna, Ġużè Chetcuti f'"Il-Ħolma li Sebbħitilna l-Ħajja" (1994) jiċċelebra s-sess bħala komunjoni tal-koppja li tintrabat flimkien permezz tal-imħabba:
Ma ninsa qatt u qatt
il-ħars jaħraq t'għajnejk
u s-sħana ta' xufftejk
bil-bews li jkebbes
fil-qiegħ ta' ruħi
fjammi ta' nirien.
Nirien jixegħlu fija u fik
meta, fil-kenn ta' kamra ħiemda,
żewġt erwieħ għerja,
il-ħolma kbira li sebbħitilna l-ħajja … (vv.
Ir-referenzi għar-ruħ minbarra għall-ġisem jixhdu l-idea Nisranija tal-għaqda tal-imħabba li tipprova saħanistra tnessi li l-att sesswali huwa, qabelxejn, attività karnali.
Madankollu, il-metafora estiża tan-nar/sħana tibqa' tikxef il-kilba għall-ġisem, għal-laħam, li hija r-raġuni għala jsir is-sess.
Kif jiġri ħafna drabi fil-poeżija li trid iżżomm mal-kanoni Nsara, hemm tensjoni bejn il-lat karnali tal-att sesswali – in-naħa annimaleska tal-bniedem – u tagħlim ta' reliġjon li tradizzjonalment tat messaġġi kontradittorji dwar is-sesswalità tal-bniedem, għaliex minn naħa tat importanza kbira lill-karnalità minħabba t-twemmin li Kristu kien Alla magħmul bniedem, u minn oħra perjodikament għallmet li l-ġisem kien is-sit tad-dnub.
It-tagħlim Pawlin innifsu jista' jindika din it-tensjoni li kkaratterizzat il-mod kif il-Kristjaneżmu qies lill-ġisem uman.
Fl-ittra tiegħu lill-Galatin, Pawlu jikteb hekk:
Ngħidilkom imxu mal-Ispirtu u taqtgħux ix-xewqat tal-ġisem.
Għax il-ġisem jixtieq dak li hu kontra l-ispirtu, u l-ispirtu dak li hu kontra l-ġisem; dawn huma kontra xulxin, biex ma tagħmlux dak li tridu.
Jekk intom immexxijin mill-Ispirtu, m'intomx taħt tal-Liġi.
Magħrufa huma l-għemejjel tal-ġisem: żina, faħx, nuqqas ta' rażan, qima tal-allat, seħer, mibegħda, ġlied, għejra, għadab, tbixkil, firda, partiti, għira, qtil, sokor, tbaħrid u ħwejjeġ bħal dawn, u ngħidilkom minn qabel, bħalma għidtilkom, li dawk li jagħmlu ħwejjeġ bħal dawn ma jiksbux is-saltna ta' Alla.
Imma l-frott tal-Ispirtu hu mħabba, ferħ, sliem, sabar, ħniena, tjubija, fidi, ħlewwa, rażna: kontra dawn m'hemmx Liġi.
Issa dawk li huma ta' Kristu Ġesù sallbu 'l ġisimhom bil-ġibdiet u l-passjonijiet tiegħu.
Il-messaġġ Pawlin huwa ċar sakemm wieħed jara li fl-Ewwel Ittra lill-Korintin, hemm miktub li l-ġisem "hu tempju tal-Ispirtu s-Santu" (1 Kor 6: 19).
Filwaqt li f'din l-istess ittra Pawlu jikteb fuq il-ġisem żieni (1 Kor 6: 12-18) u fuq il-ġisem li ma jikkommettix atti żienja, fl-ittra lill-Galatin jgħaddi l-messaġġ li l-ġisem huwa essenzjalment ħażin.
Il-Kristjaneżmu ta' lehma Platonika dejjem ħass li l-ġisem, bħala l-ħabs tar-ruħ, huwa korrott, u allura ġie assoċjat maż-żina.
Santu Wistin, li fil-perjodu Manikew ta' ħajtu qabel ma kkonverta għall-Kristjaneżmu wkoll kien tal-istess idea, emenda dan it-twemmin billi ra d-dnub mhux fil-ġisem innifsu daqskemm fid-dnub oriġinali (R. Porter, 2003: 36-37).
L-ideat ta' Santu Wistin baqgħu influwenti sa żmien twil ħafna wara l-era tiegħu.
Kif jargumenta Garton (2004), il-Kristjaneżmu bikri ppromwova l-kastità bħala virtù anki jekk, għal raġunijiet ovvji, ma seta' qatt jikkundanna l-attivitajiet sesswali kollha.
Il-filosofija Nisranija tħalli l-impronta tagħha fuq it-tensjoni li wieħed jista' jara f'xi poeżiji li jittrattaw relazzjonijiet sesswali li mhumiex tal-klassi li ġiet mistħarrġa aktar 'il fuq.
Vassallo jispikka fil-kundanna tiegħu mhux biss għal atti sesswali kkundannati mill-Kristjaneżmu iżda wkoll għall-ġisem tal-bniedem b'mod ġenerali.
F'eku tat-tagħlim Agostinjan, li l-ġisem tal-bniedem jikkorrompi ruħu minħabba d-dnub oriġinali li, skont it-tagħlim tal-Knisja, huwa frott tal-waqgħa fil-Ġnien tal-Eden, "Thewdin" (1959) tressaq akkuża ħarxa lill-bniedem bħala ġisem.
Minħabba l-kilba għal-laħam, għal Vassallo l-bniedem huwa "dgħajjef/ imsejken u tad-daħk" (vv.
Il-ġisem huwa ħaġa kerha u Vassallo juri dan permezz tar-rakkont tal-Ġenesi:
Abjad-roża u sabiħ laħam il-wieħed
U laħam l-oħra imma, bid-dnub, f'għajnejhom
Rawh ikrah u moqżież – xbieha ta' ruħhom (vv.
Vassallo jmur fl-estrem meta jargumenta li anki meta s-sess bejn koppja miżżewġa jsir għall-fini ta' prokreazzjoni, l-att huwa dnub:
Dinbet Eva s-sabiħa u żewġha magħha;
Dinbu missieri u ommi; u magħhom jien;
Dineb David ta' qalbek; dinbu u għadhom
Jidinbu min jaf kemm! (vv.
Vassallo juri konvinzjoni minn dan li qiegħed jgħid għaliex f'"Lil Gaspare Pace" (1959) jiddikjara li aħna l-bnedmin "nitwieldu bi dnub ommna u missierna" (v. 189).
Il-kundanna tal-att sesswali twassal lil Vassallo biex f'"Pawlu ta' Tarsu u Malta" (1959) jesprimi d-devozzjoni, anzi l-ammirazzjoni tiegħu, lejn dan il-qaddis li bħalma pprova jħajjar lill-qarrejja tiegħu minn Korintu fl-ewwel ittra li kitbilhom, żamm il-kastità u għax "baqa' sajjem mill-ġmiel [kien] mogħni bil-għerf fuq ruħu" (v. 5).
Mhumiex il-poeti tradizzjonali biss li jsibu rwieħhom maqbudin fit-tensjoni bejn il-ħtiġijiet karnali tagħhom u s-sens etiku li x'aktarx huwa, imqar indirettament, riżultat ta' kultura Kattolika.
Hemm dawn il-poeżiji li jixhdu li meta l-poeta jħares lejh innifsu u jara sew min hu u x'għadda minn għala ħajtu, bħal Eva u Adam wara l-gidma tat-tuffieħa jitgħabbew b'sens kbir ta' ħtija u mistħija.
Iżda kuntrarju għal Eva u Adam, minflok ma jinħbew mill-ħarsa ta' Alla, f'sintonija mas-sagrament Kattoliku tal-konfessjoni, jistqarru 'dnubiethom' waqt li jew jitolbu maħfra jew inkella jippruvaw jiġġustifikaw l-imġiba tagħhom.
Kollox ma' kollox, jista' jkun li l-isfond Kattoliku ta' dawn il-kittieba huwa aktar minn sempliċi sfond u l-influwenza reliġjuża għadha tippenetra l-poeżija tagħhom.
Dan jispjega għala huma mhux biss isibu rwieħhom jissaraw bejn żewġ forzi kuntrarji, iżda wkoll iħossu l-ħtieġa tal-istqarrija; wara kollox, kif jgħid Foucault (Foucault u Sennett, 1980: 7), il-Kristjaneżmu huwa qrara.
"F'"Soho '67" (Azzopardi et al, 1968) Fenech jalterna d-distretti tal-kummerċ tas-sess fi bliet barranin mal-bliet qaddisa ta' Ruma, Ġerusalemm u Mekka biex juri din it-tensjoni bejn il-gost u l-ħtija.
Biex żgur jesprimi l-iskumdità bil-kundanna tad-dnub jispiċċa b'referenza għal Sodom u Gomorra u Pompej u s-serduq li jidden maċ-ċaħdiet ta' Pietru (Mt 26: 69-75; Lq 22: 56-62; Ġw 18: 17, 25-27; Mk 14: 66-72).
F'"'Make Love Not War'" (Azzopardi et al, 1970) jippreżenta ġuvintur u tfajliet mitlufin fiż-żina fil-bajja tal-Għadira, iżda m'għonq it-tfajliet hemm imdendlin żewġ tabelli, waħda minnhom b'"'la tiżnix'" miktuba fuqha.
Fenech jippreżenta din it-taqtigħa bejn ix-xehwa tal-ġisem u l-amar ta' Alla f'"Kos, ix-Xita!" (2005) wkoll.
Wara passaġġi erotiċi li fihom jiddeskrivi l-kuntatt sesswali ma' mara, itemm il-poeżija b'ton pjuttost drammatiku:
Imbagħad minn imkien
minn kullimkien
barra goff ir-riefnu,
ix-xita sabbtet saff fuq saff –
u ħassejtni bħal wieħed
li xiref iżżejjed fuq xifer il-baħħ. (vv.
Il-maltempata li tirvina l-gost tal-att sesswali donnha s-serduq jidden, jew in-nebħa ta' Eva u Adam li kienu għarwenin: issegwi d-dnub immedjatament, l-ewwel tħalli lill-poeta jixref "iżżejjed" u mbagħad tkun pronta tirrimarkalu li dineb.
L-istess ħaġa tiġri f' "Awtokwadri #7" (1987):
Intbaħt jum għasli minnhom li moħħi ma kienx aktar fl-kitba riġmentata bejn żewġt iqxur kartun.
Moħħi kien fil-barma fl-għajnejn żoroq tat-tfajliet, f'sidirhom lanġas mimli, f'riġlejhom mislutin telgħin jingħaqdu f'maqdes ix-xenqat.
U ħsusi bħal għasafar qed ifittxu l-bejta tiben ingastata f'żona-żina bejn il-blat.
U bdiet taqbida mal-kuxjenza, iljiel mingħajr irqad: jikwi moħħi, nar kuxxtejja, ġismi tnabar primittivi.
Dawn iż-żewġ eżempji jirrakkontaw il-kunflitt bejn dawn iż-żewġ poli, iżda tajjeb li wieħed josserva li Fenech qiegħed jinċita lill-qarrejja biex anki huma jgħaddu mill-istess proċess.
Tajjeb li jiġi osservat l-erotiżmu li bih huwa jiddeskrivi l-interess sesswali: id-dettall, il-metafora, u l-inċitament għall-gost bil-kliem li jixbah l-intenzjonijiet tal-artist viżiv.
Imbagħad, sa ċertu punt l-anti-climax meta anki l-qarrejja jitgħabbew bil-ħtija tal-poeta.
L-istess attitudni jeħodha Achille Mizzi f'"Parc Mon Repos" (1998); hawnhekk id-dnub isir bil-ħarsa li tippenetra lil tfajla li mhijiex tiegħu, li "għoxrin ma kellhiex" (v. 1), u joqgħod igawdi s-"sinfonija ta' kurvi/ jimmullaw" (v. 3).
Fil-Ħarsa, kif diġà ġie stabbilit, hemm ix-xewqa, u d-dnub mhuwiex biss f'dak li jitwettaq imma anki f'dak li hu mixtieq.
Il-poeta jħoss l-għafsa tal-ħtija wara l-gost tal-Ħarsa, hekk kif, f'referenza oħra għal Sodom u Gomorra u għall-istorja ta' mart Lot (Ġen 19: 26), isir statwa tal-melħ.
F'din l-istess vena jikteb ukoll Carmel Attard, poeta ieħor konvint li s-sess għandu jkun ċelebrazzjoni ta' mħabba, u kwalunkwe attività sesswali 'l barra minn din is-sitwazzjoni hija ħażina u suġġetta għall-kastig.
"Sogħba" (1972) tfakkrek fil-kitba ta' Chetcuti għax tirrakkonta l-istorja ta' żewġ adulteri waqt il-mumenti l-aktar imqanqla fis-sodda.
Iżda l-poeżija tagħlaq bis-sens ta' ħtija: "il-mara tad-dnub", wara li "xxaħxħet imriegħda bil-ferħ" (v. 2), tispiċċa tokrob "mitlufa fil-laħam ta' ġisimha" (v. 16) l-istess kif jinstema' jagħmel kelb fil-bogħod; ir-raġel (li minkejja li ttradixxa lil martu mhuwiex imsejjaħ "tad-dnub") jara "ix-xemx qed tgħib/ wara l-għoljiet vjola" (vv.
13-14), sinjal ta' luttu, ta' ħtija għal dak li għamel ftit qabel.
Attard huwa konxju ta' din it-taqbida bejn il-kilba għall-ġisem u t-tagħlim reliġjuż li jipprojbixxi s-sess barra ż-żwieġ tant li f'"Eżistenza Ġdida" (1980) jagħmel talba solenni:
Mhux it-taħriġ tar-ruħ, Mulej, kien messni
ngħatajt tul tnax-il sena 'l bogħod mid-dinja,
iżda tal-ġisem u tal-moħħ, bla jtenni
li l-laħam hu ħażin, is-sess hu żina
u dnub il-għera. (vv.
Bħalma jagħmel Fenech f'"Xi Nħobb x'Ma Nħobbx" (Azzopardi et al, 1970) ("jogħkorni min il-ħażen jarah biss fis-sess" [v. 18]), Attard iħossu skomdu b'dan is-sens ta' ħtija u jeħodha kontra l-filosofija mħaddna minn xi ħadd bħal Vassallo, iżda jkompli t-talba tiegħu, "nitolbok xofftejn ġodda/ ta' min kapaċi jħobb bl-imħabba tiegħek" (vv.
46-48) u b'hekk jikkonferma li s-sess tajjeb mhuwiex mifrud mill-imħabba.
Hemm dawn id-drabi meta l-poeti jindmu u jitolbu l-maħfra, filwaqt li jippruvaw jiġġustifikaw il-waqgħa tagħhom għall-fatt li għalkemm l-ispirtu jrid, il-ġisem dgħajjef.
Fenech jieħu din il-pożizzjoni f'kitbiet bħal ħajku numru 11 fi "Ħsibijiet fuq Stil Ħajku" (Azzopardi et al, 1970) fejn jitlob maħfra lil Alla għaliex ħonquh "iż-żewġ allat:/ is-sess u l-flus".
L-istess Joe Friggieri, f'"Quddiesa" (1991) jistqarr li ruħu "xrafet bid-dnubiet il-mejta" (v. 2) u ħa kull opportunità li ġietu biex ibill subgħajh "fiż-żejt u l-balzmu tal-passjoni l-kbira", u talli ma talabx maħfra, Alla warrbu.
It-tema tas-sess 'il-ħażin' tinkorpora fiha karattri dubjużi li xi poeti kitbu dwarhom.
Diġà saru referenzi għal nisa li jinżgħu fil-pubbliku (Azzopardi, Fenech, Mizzi, Sciberras) u nisa oħrajn li jaħdmu fl-industrija sewda tas-sess, partikolarment il-prostituti.
Dawn ukoll donnu li ssir ġustizzja poetika magħhom meta jispiċċaw ikkastigati għall-mod kif użaw is-sess.
Skizzi tal-Karnival u Poesaġġi Oħra (Azzopardi, 2010) jippreżenta numru ta' karattri li l-imġiba sesswali tagħhom hija disturbanti minħabba l-anormalità tal-karattri tagħhom.
Għalkemm il-proża Maltija kienet diġà introduċiet temi ta' anormalità sesswali (P. Borg, 1984, 1986), il-poeżija żammet lura minn dan.
F'din l-aħħar ġabra ta' Azzopardi s-sess jitneżża' mill-estetika erotika u jitgħabba b'każi patoloġiċi ta' nies morda fiżikament u mentalment.
"L-Ittra Dwar Santer del Fiore" tippreżenta bniedem ikkonfinat f'ċella solitarja f'sanatorju li qiegħed ibati minn ossessjoni bis-sesswalità.
L-enerġija libidinali ta' dan il-karattru mhijiex ġejja mir-rieda tal-bniedem għas-sabiħ u għall-erotiku daqskemm minn disturbi psikiċi.
L-erotiżmu li jikkonsma, li huwa aktar pornografija minn ħaġa oħra, huwa kkaratterizzat minn anormalitajiet bħas-sadiżmu u l-mażokiżmu u l-fetix b'iġsma mmankati li jfakkruk f'uħud mill-karattri tal-Markiż de Sade (Sade, 1990).
Fi storja simili, K., raġel ieħor f'ċella solitarja ("Skizzi tal-Karnival"), jikteb lil Roksana messaġġi mimlijin xbihat sesswali grotteski li jfakkru fl-istudju ta' Bakhtin (1984) dwar il-karnival u l-grottesk.
Hawnhekk is-sess jieħu forom grotteski, pereżempju fix-xbieha ta' raġel bi ħjara ħierġa mill-kużakk (referenza għar-ritwal tal-Qarċilla msemmi fl-ewwel kapitlu) jiffornika ma' mara ħotbija u li joqtolha waqt l-orgażmu.
Fi "Skizzi tal-Karnival" hemm disturbi oħrajn li huma marbutin ma' ħsibijiet li qegħdin ipoġġu dubji serji dwar ir-relazzjoni bejn il-ġens u s-sesswalità.
Il-pazjent K. jikteb hekk lil ċerta Roksana:
Bħala divertiment għall-kategorija l-għolja twebbilt bi travestija transesswali.
Ġie f'moħħi li nilbes ta' flaġellatriċi, b'sider falz imqabbeż u mikxuf, kuxxtejja barra wara trattament għall-pelożità profuża w antipatka tiegħi u naturlament, bi frosta bejn snieni.
Nintasab fil-Bieb ta' Vjal ir-Repubblika u niddikjara li se nsawwat għall-gost lil dawk li jammettu l-Iskopofilja, jiġifieri dawk li jeċitaw ruħhom b'sadiżmu passiv u nemmiesi.
B'dal-kostum ikun jisimni Aurora Raudeline de Sanctis, Awstrijaka li kienu qabduha fis-sodda mal-Isqof Rubinstein, dak li jingħad li kien ilaħlaħ is-sigriet tiegħu fi sjuna bl-ilma mbierek. (korsiv fl-oriġinal)
Din is-silta tippreżenta "travestija transesswali" fix-xbieha ta' K. (raġel) li jilbes ta' mara, iżda attwalment hemm aktar minn travestija waħda.
K. mhux biss qiegħed jittransesswalizza ġismu, iżda qiegħed ukoll jaqleb ta' taħt fuq ir-reġim falliku li l-poeżiji l-oħrajn kollha li ġew diskussi stabbilixxew.
L-ewwel travestija tidher meta K. isir mara; jaqsam il-fruntiera sesswali.
Iżda t-transesswalizzazzjoni mhijiex l-unika travestija għaliex huwa jagħżel li jsir flaġellatriċi, mara li tissupera lir-raġel, li tiddominah u li taqleb il-loġika fallika, jew, fi kliem ieħor, K isir mara fallika.
Din l-imġiba hija trasgressiva mhux biss għall-bidla (imqar momentarja, u anki jekk artifiċjali u frott ta' psikoloġija marida) imma għall-għażla li K jagħmel li jilbes ta' mara maskili.
Catherine Waldby tara kif il-figura tad-dominatrix (il-flaġellatriċi ta' Azzopardi) tipproblematizza l-klassifikazzjoni tal-attiv/passiv li normalment tikkorrispondi għal maskili/femminili.
Waldby (1995) hija tal-idea li l-fallu mhuwiex neċessarjament marbut mal-pene, u li hemm possibilitajiet fejn ir-raġel jieħu fuqu u volontarjament l-attitudni passiva.
It-trasgressjoni tidher fil-fatt li l-ekonomija fallika hija bbażata fuq il-kunċett tal-impenetrabilità tar-raġel.
F'dan il-punt ikun interessanti li jsir paragun bejn il-poeżiji li ġew osservati qabel u "Pariġi" ta' Oliver Friggieri.
Kif jindika t-titlu, din il-poeżija hija dwar belt li Oliver Friggieri jxebbahha ma' mara b'sesswalità vibranti, attiva jekk mhux ukoll dominatriċi.
Dak li jinteressa l-iskop ta' dan l-istudju huwa l-mod kif Friggieri jimmetaforizza l-ġibda tiegħu lejn din il-belt bħala att sesswali fejn il-mara tieħu r-rwol attiv:
u tqabbdu l-ġuħ u tqabbdu l-għatx tax-xewqa
u tinfdu dritt fin-nofs tal-qalb bil-vleġeġ,
mara li ġismek fih stedina waħda,
Hekk, fgat f'dirgħajk, imut kull raġel hieni.
Mara, f'kull girfa jnixxi l-ħsieb ta' moħħok
u moħħok oċean imqanqal dejjem.
la minn fuq s'isfel inti femminili (vv.
Friggieri wkoll qiegħed ikun trasgressiv hawnhekk fil-mod kif jimmetaforizza lil Pariġi.
Kif tinnota Best (1995: 183) filwaqt li ż-żmien ġeneralment huwa personifikat b'raġel, l-ispazju jingħata xejriet femminili.
Skont Best din il-femminilizzazzjoni tal-ispazju tikxef il-ħtieġa li tissawwar entità definita, doċili u li faċilment tista' tiġi dominata, iżda fil-frattemp, ġaldarba x-xbieha tinkludi l-ġisem ta' mara, l-istess proċess jixhed ċerta ansjetà b'din l-istess entità.
Fil-każ ta' Friggieri, ix-xejriet femminili ta' Pariġi, minflok ma jissuġġerixxu doċilità jippreżentaw aggressività ("vulkan" [v. 8], "oċean imqanqal" [v. 25]) flimkien ma' setgħa ("mara li taf, mara li trid" [v. 26]).
Kif intwera qabel, fil-liġi fallika dawn il-kwalitajiet huma assoċjati mar-raġel, iżda hawnhekk ir-raġel jissottometti ruħu, isir passiv tant li jċedi rġulitu, fi kliem ieħor jabdika mill-poter falliku.
Dawn iż-żewġ xogħlijiet huma differenti ħafna minn xulxin, madankollu t-tnejn jistgħu jillustraw il-ħsieb ta' Judith Butler dwar is-sess, il-ġens u l-performattività.
Butler titlaq mill-ħsieb ta' Beauvoir li jiddifferenzja s-sess mill-ġens, iżda hija timmodifika din ir-relazzjoni billi tgħid li s-sess ma joriġinax lill-ġens; għall-kuntrarju huwa l-ġens li joħloq is-sess għar-raġuni li s-'sess' kif jingħax u kif jiġi esperjenzat huwa dejjem iddeterminat mill-ġens (Butler, 1986: 39).
Hija tissuġġerixxi li dawn l-azzjonijiet, għalkemm irregolati min-normi soċjali, iħallu spazju għal modifikazzjonijiet, speċjalment minħabba li l-ġens huwa proċess u bħala tali qatt ma huwa konkluż, anzi huwa attività bla waqfien (1986: 40) proprju għaliex dawn l-azzjonijiet huma "renewed, revised, and consolidated through time" (1988: 523).
Din l-aġenzija fl-għażla ta' dawn in-normi tista' tinterpreta l-għażla kemm ta' K. li jinbidel 'f'mara', kemm dik ta' Oliver Friggieri li 'jinża' rġulitu', u allura t-tnejn jagħmlu għażla (li n-norma tista' tqis bħala trasgressiva) mill-possibilitajiet li għandhom quddiemhom.
Waqt li titteorizza l-fehma tagħha dwar il-performattività tal-ġens, Butler iġġib l-eżempju tal-parodija u d-drag.
F'Gender Trouble u f'Undoing Gender hija turi kif id-drag joħloq dissonanzi bejn il-ġens ta' min qiegħed joħloq l-ispettaklu u s-sess tiegħu/tagħha u għaldaqstant jikxef dawk l-aspetti tal-ġens li normalment jitqiesu bħala naturali (2007 [1990: 187).
Jiġifieri, bl-eżempju tad-drag Butler qiegħda turi kif il-ġens huwa msawwar, iffabbrikat.
Il-forza tad-drag tidher fil-kapaċità li juri kif, bħal f'kull ritwal soċjali ieħor, il-ġens jirrikjedi reċta li hija ripetuta kontinwament (191) biex jistabbilixxi ruħu bħala 'naturali'.
Butler (2004: 214) tispeċifika li d-drag mhuwiex sovverżiv għan-normi tal-ġens daqskemm iservi ta' prova li l-bnedmin jesperjenzaw ħajjithom b'nozzjonijiet irċevuti dwar ir-realtà, dwar liema iġsma u sesswalitajiet huma veri u liema le.
"Skizzi tal-Karnival", allura, titkellem fuq sess ħażin daqskemm fuq ġens 'ħażin', għaliex l-imġiba ta' K, jew aħjar il-performance tiegħu fis-sens Butlerjan, tiddisturba l-ontoloġija tas-sesswalità.
Il-punt hawnhekk mhuwiex il-kruha u l-erotiżmu tagħha (tema li ġiet misħarrġa fil-kapitlu dwar il-kruha) iżda l-mod kif is-sess jista' jkun ikrah daqskemm sublimi.
L-attivitajiet sesswali li jaqgħu fil-kategorija ta' 'sess ħażin' mhumiex biss dawk li huma kundannati fuq demarkazzjoni reliġjuża, iżda wkoll dawk li jmissu mal-anormali u mal-pervers.
Il-perversitajiet idarrsu għax imorru kontra n-norma u għandhom mnejn jiddistabilizzaw l-ordni falliku, iżda fl-istess waqt iqajmu l-interess kemm tal-istudjużi kif ukoll tal-artisti.
Ir-riżultat huwa xogħlijiet artistiċi li fix-xbihat morbużi tagħhom hemm imħaxken erotiżmu flagranti, stravaganti, li huwa nieqes mis-sublimi.
Din il-kitba ta' Azzopardi, allura, trid tittieħed fl-istess paradimma ta' xogħlijiet ta' artisti viżivi kontemporanji bħal Serrano, li esebixxa ritratti ta' nisa xjuħ nudi b'forma diżgustanti (Fig. 7), nisa f'atti ta' bestjaliżmu (Fig. 22) kif ukoll trasvestiti bħalma għamlet fil-pittura Jenny Saville (Fig. 23) u l-letteratura trasgressiva li l-istorja tagħha tibda minn sekli ilu u tkompli f'xogħlijiet bħal ta' Sarah Kane, Bret Easton Ellis u oħrajn.
Iżda s-sess ħażin huwa wkoll dak li ma jimxix mal-kunċetti stabbiliti min-normi, li huma kkoroborati bix-xogħlijiet ikkwotati aktar qabel, f'ritwali, pożizzjonijiet, meqjusin bħala 'sens komun', ovvju, u naturali.
F'ħafna poeżiji tiġi espressa ġibda kbira lejn il-ġisem ta' ħaddieħor, ibda mill-ġisem tal-omm u spiċċa fil-ġisem tal-ulied.
Hemm gost fiżiku li jiġi sodisfatt bil-mess ta' ġisem ħaddieħor, anki jekk dan il-gost, ħafna drabi, jingħata interpretazzjoni ta' mħabba jew sentimenti simili.
Madankollu, il-ġibda għal-laħam hija l-aktar evidenti fl-azzjonijiet sesswali li fil-poeżija lokali huma varji għalkemm huma dejjem eterosesswali fl-assenza kważi totali ta' letteratura gay.
Il-poeżija tesprimi interess fl-imġiba sesswali li tinġabar f'żewġ klassijiet: is-sess it-tajjeb u s-sess il-ħażin.
L-ewwel klassi tiġbor fiha l-imġiba sesswali li hija marbuta mal-imħabba u xi drabi mar-riproduzzjoni.
F'dan il-każ jinstabu poeżiji li jirreġistraw l-atti sesswali ta' koppji (eterosesswali) li għandhom bejniethom xi tip ta' rabta ta' mħabba.
It-tieni klassi ta' atti sesswali tiġbor fiha dawk ir-rapporti sesswali jew erotiċi li jseħħu 'l barra minn relazzjoni ta' mħabba jew rabta sentimentali bejn mara u raġel.
Jidher li l-poeżija Maltija tiffavorixxi aktar is-sess it-tajjeb minn dak ħażin, tant li ħafna drabi l-poeti jesprimu ċertu diżgust b'atti sesswali li huma miftumin minn rapport sentimentali.
Bħalma ntwera f'taqsimiet oħrajn, fil-poeżija erotika d-demarkazzjoni sseħħ aktar bejn il-poeti nisa u rġiel milli bejn poeti ta' epoki differenti.
Hemm numru ta' differenzi fl-attitudnijiet li poeti ta' sess differenti jieħdu fir-rigward tas-sess.
Diġà ntwera li l-esperjenza maskili hija ħafna aktar okulari milli hija l-esperjenza femminili li, fi qbil ma' dak li tikteb Irigaray, tiffavorixxi s-sens tal-mess.
Dejjem skont Irigaray, il-gost femminili mhuwiex ikkonċentrat fuq l-organi sesswali bħalma huwa l-gost maskili.
Dan jista' jispjega għala fil-poeżija tal-kittieba nisa ma ssirx wisq referenza għall-ġenitali, kuntrarju għal dak li jiġri fil-poeżija maskili.
F'diwi ta' dak li ssostni Irigaray, kemm Doreen Micallef kif ukoll Grech Ganado jesprimu gost ta' tip erotiku li jesperjenzawh b'partijiet differenti ta' ġisimhom, inklużi dawk li mhumiex meqjusin bħala żoni eroġeniċi.
Differenza oħra li ġiet osservata hija li l-att sesswali kif irrappurtat fil-poeżija maskili jieħu kwalità vjolenti.
Id-deskrizzjoni u, iktar u iktar, il-metaforizzazzjoni fil-poeżija tal-kittieba rġiel tiddokumenta l-att sesswali bħala konfront ħafna drabi vjolenti bejn iż-żewġ partijiet anki jekk, ironikament, hemm rabta ta' mħabba bejniethom.
Filwaqt li ħafna drabi fil-poeżija tal-irġiel il-mara tidher passiva (x'aktarx minħabba li l-att sesswali l-aktar iċċelebrat huwa l-penetrazzjoni) ir-raġel spiss jesprimi tensjoni minħabba li jara theddida vjolenti fil-mara (suppost passiva) li qiegħed jagħmel is-sess magħha.
Wieħed ma jridx jinsa li fl-immaġinarju maskili l-mara tinbidel f'mostru.
Ma jistax jingħad l-istess għall-poeżija tal-kittieba nisa, fejn kemm Micallef u iktar u iktar Grech Ganado jesprimu x-xewqat u l-esperjenzi erotiċi tagħhom li fihom jipproġettaw xbieha tal-mara attiva, aġent fl-att sesswali.
Minħabba l-mod kif il-poeta raġel jikkonċentwalizza r-rapport sesswali, dejjem jieħu attitudni dominanti fuq il-mara u l-poeżija tiegħu tenfasizza r-relazzjoni ta' poter li hemm bejnu u l-mara.
Huwa għalhekk li s-sess fil-poeżija maskili jidentifika l-pene mal-fallu, mal-awtorità assoluta, u jittrasforma lill-mara f'kontinent mudlam, mgħotti b'għata ta' misteru li jrid jiġi riżolt u sussegwentement kolonizzat.
Din l-attitudni awtoritarja tispjega wkoll għala fil-poeżija miktuba mill-poeti rġiel tingħata importanza kbira lix-xbubija u l-iżverġnar, tal-ewwel bħala l-iskop li jrid jintlaħaq, u tat-tieni bħala l-iskop milħuq.
IL-ĠISEM DIVIN U L-IĠSMA LI JMISSU MIEGĦU
Kont sabiħ, Ġesù, kont ħelu
– "Iżda", Dun Karm
Il-Kelma li ssir ġisem
Hemm biss ġisem wieħed li donnu ma jitlef qatt il-ġmiel tiegħu, anki meta dan isib ruħu f'sitwazzjonijiet estremi ta' niket u vjolenza: il-ġisem divin.
Dan il-ġisem, flimkien mal-ġisem tal-qaddisin, huwa kkatalogat b'reqqa kbira mill-ġeneri differenti tal-arti.
Fid-dinja tal-Punent, l-arti plastika ħalliet mergħa sħiħa ta' xbihat li jinterpretaw kemm id-divinità kif ukoll il-karnalità tad-dramatis personae li jikkostitwixxu l-Kristjaneżmu bħala t-twemmin dominanti tal-kontinent Ewropew.
Dan ma setax jonqos meta wieħed iqis li l-Kristjaneżmu mhux biss ta importanza kbira ħafna lill-ġisem iżda wasal biex sar reliġjon tal-ġisem daqskemm tar-ruħ (Santing, 2009: 95), l-istess kif għamlu reliġjonijiet 'primittivi' li minnhom ir-reliġjon Nisranija xorbot ħafna.
Il-ftuħ tal-evanġelju ta' Ġwanni jitkellem fuq il-Kelma li "saret ġisem" (Ġw 1: 14).
Ir-referenzi għal Ġesù Kristu bħala ġisem huma kontinwi fl-evanġelji u fit-tagħlim tal-iskulari tal-Knisja huma l-pern tat-twemmin Nisrani.
Dan huwa ġisem li twieled minn tqala ta' mara żagħżugħa li l-Kattoliċi jemmnu li fl-istess waqt baqgħet verġni; li raqad meta kien għajjien (Mt 8: 24; Mk 4: 38; Lq 8: 23; Ġw 4:6); li kiel u xorob (Mt 9: 10; Mk 2: 15; Lq 5: 29; Ġw 4:7; 12: 2); li ntmess minn iġsma oħra (Mk 5: 30; Lq 8: 46, 9: 20) u mess iġsma oħrajn (Mk 10: 13; Lq 18: 15); li ssebbaħ u tqiem (Lq 7: 38; Ġw 12: 3); fuq kollox huwa ġisem li nqatel.
L-Insara saħansitra jemmnu li dan il-ġisem jikluh u jixorbulu demmu kull darba li jiċċelebraw il-quddiesa tagħhom.
Għalkemm id-diskors dwar il-ġisem divin huwa komuni fid-denominazzjonijiet Insara kollha, jidher li l-Kattoliċiżmu huwa l-fergħa Nisranija li tatu l-akbar importanza, speċjalment fir-rappreżentazzjoni ta' Kristu msallab (xi ħaġa li ma tidhirx fil-Protestantiżmu) u tal-ġisem-verġni-li-wiled-iben tal-Madonna.
Andrew M. Greeley (2000) joħroġ bil-kunċett tal-"immaġinazzjoni Kattolika", ħsieb li jipponta lejn l-aspetti senswali kif ukoll sesswali tal-ħsieb partikolari Kattoliku.
L-immaġinazzjoni Kattolika hija sistema kunċettwali li timmanifesta ruħha, fost l-oħrajn, fix-xogħlijiet artistiċi li huma ispirati mit-tagħlim Kattoliku.
Kif tinnota Eleanor Heartney (2003: 3), li tibbaża l-argumenti tagħha fuq il-kitba ta' Greeley, ir-reliġjon Kattolika, bil-mod kontradittorju tagħha ta' kif tħares lejn il-ġisem, aktar milli fixklet, serviet ta' font kbir ta' ispirazzjoni artistika anki għal artisti kontemporanji.
Sa mill-perjodu bikri tal-Kristjaneżmu, tkompli Heartney, din l-"incarnational consciousness" (5) tidher fil-letteratura devozzjonali u fin-numru kbir ta' metafori korporali li l-arti Kristjana użat biex tressaq lill-fidili eqreb lejn Alla.
Dan jispjega għala fil-poeżija wkoll il-figura divina hija daqstant prominenti, inkluż fil-kitba moderna li, bħall-arti plastika, ħasset il-ħtieġa li tindirizza l-isfond reliġjuż li fih trabbew l-artisti nfushom.
Kittieba bħal Micallef, Vella u Mizzi, flimkien ma' oħrajn, għabbew xogħolhom b'simboliżmu u b'referenzi metaforiċi merfugħin mill-firxa wiesgħa ta' xbihat Kattoliċi li ffurmawlhom il-kuxjenza tagħhom (O. Friggieri, 1995: 563-565) u fil-qofol ta' dan il-kummentarju hemm il-ġisem divin u l-messaġġi, ħafna drabi kunfliġġenti, li l-Kattoliċiżmu għadda dwar il-ġisem.
Flimkien mal-figura ta' Ġesù Kristu, l-arti li ispirat ruħha mill-Kristjaneżmu poġġiet fuq quddiem il-figura tal-Verġni Marija, tas-segwaċi l-aktar qrib tiegħu (l-appostli u Marija Madalena) u l-qaddisin l-oħrajn li mxew warajh.
Filwaqt li l-poeżija tal-ewwel nofs tas-Seklu Għoxrin baqgħet marbuta biss mal-Kattoliċiżmu bħallikieku dan kien reliġjon unika, dik miktuba fis-snin sittin u wara wessgħet l-għalqa metaforika tagħha biex inkludiet influwenzi minn reliġjonijiet oħrajn (bħall-Buddiżmu u l-Ħinduwiżmu).
Madankollu, il-metafora Kristjana tibqa' dominanti bix-xbieha ta' Kristu batut u kkruċifissat tokkupa ċ-ċentru tar-riferimenti reliġjużi tal-poeti l-moderni bħalma jidher sewwa f'diversi xogħlijiet ippubblikati l-aktar fis-snin sebgħin (O. Friggieri 1995: 583n8).
Il-ġisem axxetiku u l-ġisem mistiku
Il-poeżija b'ispirazzjoni reliġjuża tat-tieni nofs tas-seklu għoxrin tinkludi elementi li jfakkru lill-qarrejja fil-Kristjaneżmu axxetiku u mistiku tal-Medju Evu.
F'dan l-aspett tispikka sewwa l-poeżija ta' Doreen Micallef li fiha l-prinċipju tal-kenosis jifformula l-qofol tad-diskors tagħha.
It-titli nfushom li Micallef tat lill-ġabriet tagħha, It-Triq tal-Empirew, De Profundis, u Kyrie, joffru evidenza biżżejjed għall-ispirazzjoni tat-teoloġija Nisranija u tar-ritwal u t-talb antik fil-poeżija tagħha.
Ir-relazzjoni li Micallef tiddokumenta mad-Divin fiha l-prinċipji ewlenin tal-ħsieb axxetiku u mistiku li ddomina n-narrattiva Kristjana fiż-Żminijiet tan-Nofs, b'importanza kbira lill-inkarnazzjoni u l-aspetti korporali ta' din ir-relazzjoni mad-Divin.
Kuntrarju għall-qasma Modernista li Descartes sostna bejn il-moħħ u l-ġisem, il-filosofija Medjevali waħħdet dawn iż-żewġ aspetti umani u t-triq lejn l-Empirew kellha tkun kemm spiritwali kif ukoll fiżika (McGuire, 2003: 6).
Kif tikkummenta Bynum (1991c: 182), għall-kuntrarju ta' dak li ħafna drabi hu maħsub, il-Kristjaneżmu Medjevali mhux biss ma rreġettax il-ġisem, iżda fittex li jeleva l-korp uman għall-aċċess għad-Divin.
Dan il-ħsieb pre-Modern, karatteristiku tal-filosofija mistika Nisranija, jisħaq li l-esperjenza spiritwali tkun waħda fiżika wkoll, u dan għaliex f'din l-epoka ma kinitx issir differenza bejn il-ġisem u l-ispirtu.
Micallef tidher li mhux biss taddotta dan il-ħsieb, iżda tibni l-pellegrinaġġ ta' ruħha lejn id-Divin fuq dan ir-raġunament.
Kif jinnota Jasper (2009: 64), l-istejjer ta' persunaġġi axxetiċi, partikolarment in-nisa qaddisa, juru kemm is-sens tas-sagru jinstab biss fi ħdan l-esperjenza tal-ġisem bħala oġġett maħbub u rrealizzat u fl-istess waqt iddixxiplinat.
Wieħed jista' jinnota li r-referenzi kollha li Micallef tagħmel għar-ruħ jew l-ispirtu huma assoċjati mal-ġisem; l-esperjenza spiritwali tagħha tinġabar f'dan il-kliem ta' Jasper (2009: 31): "The body is utterly soul, the soul body. [...]
Dak li tikteb Micallef juri esperjenza djalettika: hemm l-inkorporament u fl-istess waqt, fi kliem Jasper, trasfigurazzjoni sħiħa tal-inkarnazzjoni.
Hekk kif l-esperjenza spiritwali tiġġarrab bħala, qabelxejn, esperjenza fiżika, l-inkontru mad-Divin ukoll huwa fiżiku.
Din il-komunjoni fiżika tal-ġisem uman mal-ġisem Divin hija karatteristika ewlenija fil-poeżija ta' Micallef l-istess kif kienet fil-kitbiet tal-mistiċi nisa tal-Medju Evu.
Bħala eżempju minn fost ħafna li jistgħu jinġiebu, fi "Profezija" (1975), Micallef titkellem b'mod ambivalenti li jisfoka l-figura divina ma' dik tal-maħbub:
u ressaq xufftejk
fuq xufftejja
u tektek ġo moħħi
t-tama tal-bieraħ
ta' novembru li riesaq
jinqaleb fuq tlieta
ġo sidri
jitgħakkes
bejn il-kustilji
ta' konforma u kompromess
għax ipprojbit
F'"Fis-Seħer ta' Nofsinhar" (1975) Micallef titkellem bl-istess mod kif irrakkuntaw l-esperjenza estatika tagħhom il-mistiċi nisa fejn mhux biss il-figura divina hija ugwali għal dik tal-maħbub, imma l-esperjenza spiritwali tiġi inkarnata.
Terġa' u tgħid, Micallef tagħti lil din l-inkarnazzjoni tal-esperjenza mistika doża qawwija ta' erotiżmu bħallikieku r-rabta tagħha mad-divin tista' tintlaħaq biss permezz tal-imħabba erotika kif imfissra mill-filosofija bikrija Griega.
Bħalma jinnota May (2011: 38) it-tradizzjoni Griega qieset l-eros bħala dik il-forza li tittraxxendi x-xewqa fiżika għall-għarfien spiritwali, il-mixja ta' dak li huwa finit għall-infinit jew lejn l-assolut.
Serracino Inglott (2011) huwa tal-idea li għal Micallef, kuntrarju għall-kunċett Platoniku (Symposium) u Aristoteliku (Nicomachean Ethics) tal-philia bħala forma ta' mħabba ogħla mill-eros u l-agape, il-forma erotika hija l-unika waħda eżistenti, u dan jispjega l-fatt għala, dejjem skont Serracino Inglott, f'"Is-Seħer ta' Nofsinhar" (1975) Micallef tikteb li "Kristu/ lin-nisa/ ma/ jifhimhomx" (vv.
22-25), anki jekk f'"Jekk Alla Jrid" (1975) hija tikteb li "Kristu ġdid ieħor/ li/ issa lin-nisa/ qiegħed jifhimhom" (vv.
L-isfukar bejn il-maħbub u d-Divin li jikkaratterizza l-poeżija mistika ta' Micallef huwa punt li de Beauvoir tiddiskutih f'The Second Sex.
De Beauvoir tkompli billi tinnota li fir-relazzjonijiet mistiċi bħal dawk irreġistrati minn Tereża ta' Avila u Madame Guyon l-imħabba umana u l-imħabba divina jitħalltu flimkien, fejn il-maħbub jieħu x-xeħta ta' Alla, jew Alla jieħu xeħta umana.
F'"Dak il-Bieb li Qed Tagħlaqli f'Wiċċi" (1980) Micallef tagħmel il-mixja spiritwali tagħha, li titlaq mill-fiżiku għad-divin:
is-seħer li jfisser
qdusija mdendla fuq rasna minn sema kobalt b'dawk
l-għajnejn divini tiegħek ħaffirli ġo
moħħi dad-dawl iftaħli ġo
ruħi dit-triq tal-verità b'dawk
l-għajnejn divini tiegħek kellimni
sanskrit u tjubija għax
fuqek qed nibni l-għerf u l-prinċipju mara
bla ħila biddilni
'l fuq mit-trab u agħmilni
miraklu bħal-lhud mit-tafal tal-għadira b'dawk
l-għajnejn divini tiegħek ixgħelli
dil-kalma tas-sikta ġo
l-vini qajjimli demmi nar minflok
agħmilni medusa sabiħa bħall-fosfru f'dawk
l-għajnejn divini tiegħek (vv.
Minħabba l-isfukar bejn il-figura tal-maħbub u l-figura divina ta' Kristu, ħafna drabi d-diskors tal-poetessa jieħu saħansitra libsa erotika hekk kif tirrakkonta li ruħha
taqsam l-ispazju
u teħel
wiċċu
trid tieklu
taħslu bil-bżieq
("Fis-Seħer ta' Nofsinhar" [1975] vv.
F'każi bħal dawn, tinnota de Beauvoir (1989 [1949]: 671), il-mara ma tiddistingwix ir-realtà mill-istħajjil, l-oġġettiv mill-immaġinarju, u allura tasal "to materialze the absent in her own body."
Ruħ il-poetessa tikkonsma l-ġisem ta' Alla wara l-ġest erotiku tal-bews.
Bynum (1991c: 186) tikkummenta fuq id-dimensjoni erotika tar-reverenza mistika lejn il-ġisem divin u bħala eżempju ġġib l-episodju ta' Anjeże Blannbekin, il-beguine li nhar il-Festa taċ-Ċirkunċiżjoni stħajlet li qiegħda titqarben il-prepuzju ta' Kristu.
Hemm ċerta passjoni fl-ikkunsmar ta' ġisem Alla li tinkoraġġixxi lill-qarrejja biex ma jinterpretawx dan il-ġest sempliċiment bħala metafora tar-ritwal Kattoliku tal-Ewkaristija, iżda bħala laqgħa ta' ġisem ma' ieħor, anzi twaħħid ta' żewġ iġsma flimkien.
Il-preġju ta' dan it-twaħħid jikber meta wieħed jiftakar li din il-komunjoni sseħħ bejn ġisem mortali u ieħor divin.
Il-komunjoni tieħu l-forma ta' żwieġ, kif jidher ukoll fil-każi ta' xi qaddisin nisa bħal Katerina ta' Lixandra u Katerina ta' Sjena li t-tnejn irrakkuntaw li Kristu żżewwiġhom bil-barka ta' Marija (Walsh, 2007: 20).
Il-passjoni li timmarka din il-komunjoni taf tkun tant intensa li saħansitra taqleb lejn il-vjolenti, kif jidher f'"De Profundis" (1979)
lili waqqagħni fit-triq
ta' damasku bid-dawl
tal-uġigħ iħeġġeġ
f'għajnejk
max-xafra qalila tqattagħlek
imsarnek taħt siġar tal-palm
għarwiena ninħaraq fuq
it-tbatija tiegħek
għaref ta' ruħi ma tridx
timtedd miegħi bis-saħħa
fuq l-għaraq ta' ġbini fis-sodda
taż-żmien … (vv.
Fl-iskritturi reliġjużi l-inkontri tal-ġisem mortali mad-Divin kważi dejjem jieħdu forma vjolenti; biżżejjed wieħed isemmi l-episodji ta' Mosè li jiltaqa' ma' Alla fuq il-Ħoreb f'forma ta' siġra taqbad, il-biża' tremend imħallat mal-gost tad-dixxipli li jaraw lil Kristu fid-divinità tiegħu fuq il-muntanja Tabor, u anki l-waqgħa ta' Sawlu miż-żiemel, fit-triq lejn Damasku, hekk kif jagħma temporanjament fil-mument tal-konverżjoni.
Irid jingħad, iżda, li l-kuntatt fiżiku tal-ġisem mortali tal-poetessa mal-ġisem divin mhux dejjem jieħu format vjolenti jew espliċitament erotiku.
Hemm ukoll dawk il-mumenti meta l-mess huwa delikat bħal meta f'"Jekk Alla Jrid" (1975) tikteb
Alla tiegħi! (vv.
Jidher li dan il-mess huwa l-milja tal-esperjenza reliġjuża, bħalma Marija Madalena tipprova tagħmel hekk kif tiltaqa' ma' Kristu rxoxt (Ġw 20:16).
Hemm fattur li jorbot lil Doreen Micallef ma' Marija Madalena: it-tnejn jaraw l-ispiritwalità tagħhom fiżikament, fil-mess tal-ġisem divin, kif ukoll fis-senswalità.
(Kif intwera, f'Micallef hemm l-isfukar tal-ġisem divin u dak tal-maħbub, filwaqt li r-rakkonti evanġeliċi jlaqqgħu lill-qarrejja ma' Marija Madalena li tidlek saqajn Kristu bil-fwejjaħ u tixxottahomlu b'xagħarha).
Il-ġest ta' Micallef u t-tentattiv tal-Madalena biex tagħmel bħalha jfakkar f'dak li Irigaray (1985b: 25) tgħid dwar in-natura femminili, jiġifieri l-preferenza għall-kuntatt fiżiku iktar milli għall-ħars.
Huwa tajjeb li tiġi innutata d-differenza bejn ir-reazzjoni ta' Marija Madalena hekk kif tara lil Kristu mqajjem mill-mewt, u r-reazzjoni tal-appostli meta dawn jarawh għall-ewwel darba.
Filwaqt li l-mara ttawwal idha biex tmissu, sħabu jibqgħu skantati sforz il-biża' li jaħkimhom u jkun Kristu nnifsu – kuntrarju għal dak li jgħid lil Marija Madalena – li jitlobhom imissuh biex jassigurahom li huwa hu (Lq 24: 39).
Lanqas Tumas ma jmiss lil Kristu, minkejja li dan jitolbu jdaħħal sebgħu fil-kustat bħala prova tar-Riżurrezzjoni tiegħu (Ġw 20: 27-28).
Anki jekk, kif josserva Jean-Luc Nancy (2008: 14), il-Kristjaneżmu huwa "the religion of touch, of the sensible, of presence that is immediate to the body and to the heart", huwa dejjem il-persunaġġ femminili (il-mara l-marida f'Lq 8: 43-48; Marija Madalena u Doreen Micallef) li jħares lejn l-esperjenza reliġjuża bħala esperjenza senswali.
Kif turi l-istedina ta' Kristu lil sħabu l-appostli biex imissuh, anki l-ġisem glorjuż huwa ġisem, u bħala ġisem huwa senswali, u bħala ġisem senswali, jintmess.
Mill-banda l-oħra, hemm diversi passaġġi fl-erba' evanġelji fejn Kristu, bħala ġisem uman daqskemm divin, imiss lil iġsma oħrajn.
Kull miraklu li Kristu għamel ma' nies morda jinvolvi l-mess tal-ġisem marid; bħala ftit eżempji jistgħu jissemmew il-miraklu tal-fejqan ta' raġel lebbruż (Lq 5: 13; Mt 8: 2-4), il-miraklu ma' żewġt irġiel għomja (Mt 20: 29-34); il-miraklu ma' raġel trux u mutu (Mk 7: 32-34).
Passaġġi oħrajn fejn il-ġisem ta' Kristu jmiss iġsma oħrajn, minbarra l-każi mirakolużi msemmija, jinvolvu l-passaġġ fejn l-ommijiet jibagħtu 'l uliedhom biex jintmessu minn Ġesù (Lq 18: 15; Mk 10-13), is-silta fejn Kristu jmiss lid-dixxipli mbeżżgħa wara t-trasfigurazzjoni tiegħu (Mt 17: 7), u l-ħasil tar-riġlejn fl-aħħar ikla mad-dixxipli tiegħu (Ġw 13: 5).
Ir-rabta tal-mess mas-sess femminili tista', f'dan il-każ partikolari, tkun waħda mir-raġunijiet għala l-ġisem ta' Kristu nnifsu kien meqjus bħala ġisem femminili minkejja l-maskulinità ta' dan il-persunaġġ.
Minbarra l-vjolenza fl-inkontru, hemm it-tbatija li timmarka t-triq li Micallef tagħżel biex tasal lejn l-Empirew.
It-tbatija tar-ruħ, ħafna drabi kkawżata mill-assenza tal-maħbub u ta' Alla, għandha effetti somatiċi fuq il-poetessa.
Hekk jidher f'numru ta' poeżiji bħal "Ċedejt" (1975), fejn ir-ruħ batuta tħares lill-ġisem sofferenti:
imma ruħi minxura
fuq ħabel il-ħajja
tgħasses
lill-ġisem imut (vv.
jew f'"Tetelestai" (1979), fejn għal darba oħra r-ruħ "iċċaqċaq/ l-uġigħ tas-sinsla mfarrka/ li jidwi fis-snien" (vv.
Minbarra li f'dawn is-siltiet wieħed għandu jinnota kif Micallef twaħħad il-lat fiżiku ma' dak spiritwali tagħha – kwalità oħra importanti fil-mistiċiżmu Medjevali (Bynum, 1991c: 183) – din it-tbatija, li hija ċċelebrata minbarra li hija mġarrba, hija referenza oħra għall-axxetiċiżmu Nisrani pre-Modern, fejn il-mortifikazzjoni tal-ġisem kellha importanza kbira ħafna fl-etika spiritwali, l-aktar għaliex kienet meqjusa "not so much the rejection of physicality as the elevation of it [...] into a means of access to the divine" (Bynum, 1991c: 182).
It-tbatija, xi minn daqqiet imposta mill-poetessa fuqha nfisha, mhijiex penitenza daqskemm, kif jargumentaw de Beauvoir (1989 [1949]: 676) u Bynum (1991c: 184), identifikazzjoni mat-tbatija fiżika ta' Kristu fil-passjoni u l-mewt tiegħu.
Għalhekk, kif jidher fis-silta minn "De Profundis" (1979) meħuda aktar 'il fuq, il-poetessa tbati "għarwiena" u tinħaraq fuq it-tbatija tad-Divin.
Din l-identifikazzjoni mat-tbatija ta' Kristu terġa' tinstab f'"Irrid Inkun Waħdi Biex Nibki" (1979).
Għal darba oħra, it-tbatija li ġġib magħha l-imħabba mhux reċiprokata titħallat mat-tbatija ta' Kristu u l-poetessa tidentifika ruħha ma' din it-tbatija:
dakinhar li tbaxxa d-dawl mill-fanali tal-ġenna u
għaddejt il-lejl tan-nar għaddejt
il-vjaġġ tad-dlam u qabduni nirtogħod nigdem
xufftejja u ridt
inferi ġismi nitħabbat mal-ħajt tliet darbiet (vv.
L-attenzjoni li l-mistiċiżmu Kristjan ingħata mill-ħassieba femministi hija mmotivata mill-fatt li huma jaraw tensjoni teorika għaliex minn banda jinnotaw kif dawn in-nisa jittraxxendu ġisimhom u jiżviluppaw fihom ċerta aġenzija, minn oħra jsibuha diffiċli jeskludu l-fatt li d-Divinità Nisranija hija maskili (Hollywood, 1994).
Din it-tensjoni hija kongruwenti għat-tensjoni li tinħoloq fil-poeżija mistika ta' Doreen Micallef.
Hemm ambigwità, tisħaq de Beauvoir (1989 [1949]: 675-676), fl-attitudni li l-mara tieħu lejn ġisimha, għaliex permezz tal-umiljazzjoni u tas-sofferenza tittrasformah f'oġġett glorjuż.
Kif tinnota Kristeva (1989: 131) il-Kristjaneżmu ħoloq tradizzjoni sħiħa marbuta mat-tbatija taħt forma ta' axxetiċiżmu, martirju u sagrifiċċju.
Din it-tradizzjoni saħqet fuq dawn l-aspetti permezz tal-erotiċizzazzjoni tal-uġigħ u tas-sofferenza.
Ariel Glucklich (2001: 11) jagħmel differenza bejn l-uġigħ u s-sofferenza: skontu l-uġigħ huwa sensazzjoni marbuta ma' esperjenzi mentali u kulturali, filwaqt li s-sofferenza hija reazzjoni emozzjonali li mhux bilfors li tinkludi l-uġigħ.
Il-qima lejn is-sofferenza ta' Kristu, jargumenta Bauerschmidt (1997: 190), isservi biex il-fidili jaraw f'din it-tbatija mhux biss identifikazzjoni mal-ġisem Divin iżda wkoll għarfien tal-identifikazzjoni ta' Alla mat-tbatija umana.
Il-Kristjaneżmu ta' Micallef huwa Kristjaneżmu li jagħraf l-ewwel u qabel kollox id-dimensjoni korporali tad-Divin.
Minħabba f'hekk, l-esperjenza reliġjuża tiġġarrab fil- u bil-ġisem daqskemm spiritwalment, u dan jiġri kemm fl-aspett tat-tbatija kif ukoll fl-aspett senswali, jekk mhux ukoll erotiku.
Irid jingħad li mhux Doreen Micallef biss tieħu atteġġjamenti assoċjati mal-axxetiċiżmu Nisrani, għalkemm hija tibqa' l-kittieba li l-aktar li tispikka f'dan ir-rigward.
Fi "Preghiera" (1984) Mario Azzopardi jitlob lil Alla biex, bħalma kienu jagħmlu l-axxeti u nies oħrajn meqjusin qaddisa (Bynum, 1991c: 184), jumilja u jimmortifika ruħu billi minflok jaqta' l-għatx bl-aħħar boqqa ilma, jaħsel "saqajn l-immankati" (v. 18).
Kif intwera aktar qabel, il-poeżija ta' Azzopardi hija ffullata b'nies morda, nies li l-fiżiku difettuż tagħhom jista' jitqies ukoll bħala t-triq li l-poeta jieħu biex jasal għall-milja spiritwali.
F'Azzopardi l-ġisem il-batut għandu setgħa spiritwali kif ukoll reliġjuża, hekk kif jidher f'"Tao Te Ching" (1979) fejn il-kittieb jistqarr li ruħu "saret katalgu ta' nies bla fattizzi" (v. 41).
Din l-istqarrija hija indirizzata lil Alla, x'aktarx bħala l-figura li fil-Kristjaneżmu hija l-epitomija tat-tbatija li twassal għat-tisfija spiritwali u l-milja reliġjuża.
Din l-empatija mal-batut – fiha nfisha prinċipju bażiku tal-Kristjaneżmu – tidher f'diversi poeti oħrajn li jħarsu direttament lejn il-ġisem difettuż tal-oħrajn u jbatu miegħu u għalih.
Rużar Briffa jagħmel dan f'diversi poeżiji, fosthom f'"Fl-Indja", fejn jistqarr li d-dehra tal-lebbrużi tkessaħlu demmu u ssikktu mill-poeżija; f'"It-Tfal tal-Orfni", fejn jempatizza mat-tfal tal-orfanatrofju li "demmhom żagħżugħ/ qed jibki għal ftit ferħ" (vv.
8-9), u spiċċaw "anqas jafu jimxu sewwa,/ tfal bla ferħ,/ tfal bla ħlewwa" (vv.
L-istess jagħmel Carmel Attard f'poeżiji bħal "Protesta-Ġuħ '68", "Milied '68", "Għanja f'Ġieħ l-Imġewwaħ", u "Protesta – Milied '69" (1972).
Poeti oħrajn jesperjenzaw l-axxetiċiżmu fil-forma taċ-ċaħda tal-ġisem aktar milli fl-għaqda mal-ġisem divin.
Influwenzat mill-filosofija Platonika, li qieset il-ġisem bħala ħabs tar-ruħ, il-Kristjaneżmu bikri ra lill-ġisem bħala l-istrument tad-dnub.
Kienu diversi l-qaddisin u l-persunaġġi prominenti fil-Knisja li ħarsu bl-ikrah lejn il-ġisem u qisuh bħala xkiel għall-purità spiritwali li riedu jiksbu.
Dan wassal lil numru minnhom biex iġarrbu ħajja axxetika li kellha tevita l-pjaċiri tal-ġisem billi jitrażżnu x-xewqat tiegħu.
Huwa f'dan il-kuntest li poeti bħal Karmenu Vassallo u Marjanu Vella kitbu poeżija li biha ntweriet l-ammirazzjoni tagħhom għal qaddisin axxetiċi li ċaħdu l-ġisem.
Fost il-qaddisin li jiġbdu l-ammirazzjoni ta' Vassallo hemm Santa Rita ta' Cascia u San Gejtanu.
F'"Lil Santa Rita minn Cascia" (1959) Vassallo jiċċelebra l-ammirazzjoni tiegħu lejn din il-qaddisa għaliex għexet ħajjitha "medhija bit-tgħakkis u s-swat tal-ġisem" (v. 59).
F'"Lil San Gejtanu – Patrun tal-Ħamrun" (1959) Vassallo jweġġaħ lil dan il-qaddis għax anki dan ċaħad il-ġisem, u jkompli jargumenta li "r-ruħ tiħfief aktar ma' dak [il-ġisem] jinħaqar/ w iktar 'il fuq f'ġisem magħkus tintrafa'" (vv.
L-istess jagħmel Marjanu Vella f'"San Beneditt" (1969) fejn tidher l-ammirazzjoni tal-poeta għal dan il-qaddis li għeleb it-tentazzjoni tal-ġisem billi rażżnu u mmortifikah.
San Franġisk (wieħed mill-ftit qaddisin maskili li kellu l-istigmata) jiġbed l-attenzjoni ta' Vella għall-mod kif ikkastiga lill-ġisem b'intenzjoni ta' mħabba Nisranija.
"Nar" (1969) hija poeżija li biha Vella juri din l-ammirazzjoni:
Irrid narah il-ġisem
għeri ta' San Franġisk, idaħħan kollu
bin-nar taż-żina.
Ħa narah jitqalleb
fix-xewk iniggeż u mbagħ'd nara d-dmija
mal-art iċċarċar. (vv.
Dan ir-ritwal vjolenti huwa l-istess wieħed li Micallef tagħmel fil-mumenti l-aktar axxetiċi tagħha.
Din l-ammirazzjoni twassal għal identifikazzjoni:
Hekk nara l'inti wkoll, Missier ta' qalbi,
tqabadt u rbaħt;
u tixgħel fija kollha ħajja t-tama.
Ħalluni nara mimli demm il-ġisem
li jilqa' fih, bħal f'maqdes kbir, lil Alla.
Il-ġisem sar għarbiel, intefa ż-żina:
ix-xewk sar tan-nirien u qed iwarrad ...
L-axxetiċiżmu kif jintwera minn Vassallo u Vella juri atteġġjament sever ħafna fil-konfront mal-ġisem għar-raġuni li huma qiesu l-korp uman bħala strument perfidu li jxekkel lir-ruħ.
Kuntrarju għall-esperjenza ta' Micallef, Vassallo u Vella ma jfittxux it-triq lejn l-Empirew b'mod fiżiku, u dan, sa ċertu punt, jikkonferma dak li Bynum kitbet dwar id-differenza fl-axxetiċiżmu skont il-ġens.
Fi kliem ieħor, hemm axxetiċiżmu mmexxi mir-rieda li l-esperjenza reliġjuża għandha tkun fiżika daqskemm spiritwali, u hemm axxetiċiżmu li jqis il-ġisem bħala għadu.
Din it-tieni attitudni twassal għall-konklużjoni li l-ġisem għandu jitweġġa' u li dan l-uġigħ, aktar milli jweġġa', huwa għodda xierqa fil-ġlieda kontrih.
Din l-attitudni tikkorobora dak li jistqarr Santu Wistin (2000: 113): il-ġisem huwa għadu tar-ruħ.
Huwa evidenti li għal Vassallo dan l-argument jifforma l-pern tal-espressjoni reliġjuża tiegħu, minħabba l-konvinzjoni tiegħu li r-ruħ u l-ġisem huma żewġ naħat inkompatibbli fil-bniedem.
F'"Il-Bieraħ, il-Lum u Għada" (1944) huwa jiddikjara b'mod mill-aktar enfatiku l-persważjoni tiegħu li "bejn ġismi u ruħi hemm taqbida ħarxa", għar-raġuni li ġismu "jfittex il-ġid u l-ġieħ tad-dinja" filwaqt li ruħu "tfittex is-sewwa ta' bla tmiem."
F'"Lilek" (1959) Vassallo jiddefinixxi l-ġisem bħala "ħabs ruħi" (v. 200) u laħmu bħala "ħabs dehni" (v. 201), u għandu kliem iebes għalih innifsu bħala ġisem: "mintna" u "ħanex" (v. 30).
Il-kunflitt bejn dawn iż-żewġ naħat umani jiħrax ħafna meta f'"Binti" (1944) Vassallo jisħaq li l-ġisem kien il-kaġun l-għala f'ruħu ntfiet "id-dija/ -xemx ħelwa tat-tama u tal-qdusija" (vv.
Għal Vassallo hemm biss soluzzjoni waħda għal dan kollu: it-trażżin tal-ġisem, kif jidher fi "Tliet allat" (1944):
U ċħadt u rfist il-qawwa tal-imħabba;
u ċħadt kull ġmiel u seħer barranin;
u ċħadt kull għors; u cħadt kull ħbiberija;
u ċħadt sal-ikel sħun, u l-inbid bnin.
Nixxef ġenbejja daqs għasluġ bl-għekiesi,
għabbi bis-sfura ħaddejn wiċċi sħiħ;
ħażżimli biss bl-azzar tal-qodos ruħi,
biex ġismi fuqha ma jisfax rebbieħ. (vv.
L-istess argument jidher f'"Lir-Riħ Fuq" (1959), fejn jitlob:
Ħudni, ja Riħ, f'dinja oħra
fejn is-sħanat tal-moħħ u l-qalb jibirdu
u tissaħħaħ ir-ruħ, ħielsa mit-toqol
tal-ġisem li jxekkilha
u jorbotha mal-art. (vv.
Il-pożizzjoni li Azzopardi jieħu fi "Preghiera" (1984) mhijiex daqstant imbiegħda minn din li jieħu Vassallo hawnhekk, għalkemm f'Azzopardi ċ-ċaħda tal-ġisem hija interzjata ma' sens ta' wġigħ altruwista, xi ħaġa li f'Vassallo ma tidhirx.
Din il-ħruxija fir-rigward tal-ġisem tkompli tiċċara r-raġuni għala hemm din l-ammirazzjoni lejn dawk il-personalitajiet reliġjużi li għakksu 'l ġisimhom, anki jekk dan it-tgħakkis jista' jkun li qiegħed jiġi immiżinterpretat minn kittieba bħal Vassallo u Vella.
Il-ġisem ta' Kristu
Ġuljana ta' Norwich tiftaħ l-istqarrijiet tagħha b'rivelazzjoni tal-kurċifiss li kellha quddiemha jnixxi d-dmija f'Mejju 1373, meta kienet mixħuta b'marda qalila (Bauerschmidt, 1997: 189; Hilles, 1998: 553).
Il-viżjoni ta' Kristu agonizzanti, li kellha 'tittormenta' lil Ġuljana għal tlettax-il darba tul ħajjitha kif għamlet lil mistiċi oħrajn, ma tindikax biss il-faxxinu li l-Kristjaneżmu – b'mod partikolari l-Kattoliċiżmu – immanifesta bil-mewt traġika ta' Ġesù, imma, aktar minn hekk, bl-importanza li din ir-reliġjon tat lill-aspett fiżiku tad-Divin.
Il-ġisem batut u agonizzanti jenfasizza l-fiżiċità ta' Alla: l-aspett uman (għax korporali) ta' dak li ma jistax jintlaħaq bis-sensi u bl-esperjenza umana.
Dan il-faxxinu bit-traġedja li messet lill-ġisem ta' Kristu hija ddokumentata sew fil-memorji rreġistrati mill-axxeti u l-mistiċi, l-aktar dawk femminili.
Permezz tal-uġigħ fiżiku li kienu lesti jbatu, dawn setgħu jidentifikaw irwieħhom mas-sofferenza ta' Kristu.
Għaldaqstant, it-tbatija fiżika, iktar milli mezz ta' kastig għall-ġisem li jikkorrompi lir-ruħ, kienet isservi ta' komunjoni mal-ġisem divin (Bynum, 1991c: 182; Glucklich, 2001: 29).
Ix-xbieha vjolenti ta' ġisem mimli ġrieħi mdendel ma' zokk ta' siġra intrigat daqstant ieħor lill-artisti u l-kittieba Ewropej.
Mill-addozzjoni tas-salib bħala s-simbolu Kristjan ewlieni mill-era ta' Kostantinu 'l quddiem, sa xbihat kontroversjali bħar-ritratt ta' kurċifiss jgħum fl-awrina (Piss Christ, 1989) ta' Andres Serrano, il-ġisem midrub ta' Kristu, kif jinnota Galili Shahar (2007: 449), huwa dak il-ġisem li jibqa' "jiddisturba u jisfida" l-arti u l-letteratura tad-dinja Kristjana.
Dan jgħodd ukoll għall-arti Maltija li sa minn tmiem is-seklu tlettax interpretat b'attenzjoni kbira t-traġedja tal-Golgota (Calleja, 2000).
Id-dispożizzjoni ta' ċerti kittieba li jbatu s-sofferenza ta' ħaddieħor tixbah, imqar bħala ħsieb, l-idea bażika tal-Kristjaneżmu, li ħares lejn l-assassinju ta' Kristu bħala sagrifiċċju għall-ġid komuni.
Aktar minn hekk, ir-referenzi għat-tbatija ta' Kristu fil-poeżija Maltija, huma numerużi.
Minkejja li, kif intqal qabel, il-poeżija tat-tieni nofs tas-seklu għoxrin ħarset lejn aktar minn reliġjon waħda, u minkejja l-element spiss ta' antiklerikaliżmu (b'mod partikolari fil-poeżija ta' Azzopardi u Marshall), il-metafora Kristjana, partikolarment ix-xbieha ta’ Kristu sofferenti, baqgħet ċentrali.
Jeżistu eżempji fejn il-ħsieb ta' ċerti poeti jersaq lejn dak ta' Ġuljana ta' Norwich u l-axxeti l-oħrajn għaliex mhux biss iħossu affinità ma' Kristu msallab, imma saħansitra jidentifikaw irwieħhom miegħu.
Il-ġisem midrub iqanqal aktar minn sempliċi ħasra: iqanqal xewqa, ġibda, forsi anki infatwazzjoni spiritwali li tiġi espressa fiżikament.
Il-ħarsa ta' kurċifiss tinċita lil Marjanu Vella biex imissu:
[...] x'ħin ngħolli rasi
W narah iħares fiss
Lejja bħal donnu jgħidli,
Bil-ħarsa ta' għajnejh,
Naqlagħlu x-xewk minn rasu,
Nimsaħ id-demm ta' jdejh.
Kultant kont inħoss x'jgħidli
Nieqaf u nitlob ħdejh,
Il-ġrieħi ta' riġlejh.
("Ir-Ras tal-Kurċifiss", [1958] vv.
Diskors bħal dan joħloq ambigwità inkonxja fil-mod ta' kif jitqies il-ġisem, jekk huwiex verament għadu tar-ruħ, jew inkella huwiex kumpann li jikkomplimenta lill-ispirtu.
Il-qima lejn il-ġisem divin hija, fuq kollox, qima li tingħata fiżikament, anki minn kittieb bħal Vella li jammira t-trażżin fiżiku ta' San Franġisk.
Irid jingħad li dak li Vella qiegħed jgħid hawnhekk ifakkar anki fil-ġest tal-mara l-midinba meta din tersaq lejn Kristu u tbuslu saqajh (Lq 7: 38).
Anki t-tindif tal-ġrieħi jfakkar mill-ewwel fil-ġest ta' Marija ta' Magdala u n-nisa l-oħrajn wara d-difna ta' Kristu.
Vella huwa wieħed minn dawk il-poeti li taw importanza kbira lill-passjoni ta' Kristu, u l-kitba tiegħu tikxef ħeġġa biex jesperjenza l-Passjoni fiżikament.
"X'Ħin Nibda Nżarma" (1985) hija l-meditazzjoni tal-poeta fuq il-ġisem maqtul ta' Kristu, xbieha li tagħfaslu qalbu u jħoss il-"karba twila, twila, tal-Kalvarju" (v. 15), sa jħossu qiegħed jiftaħ mill-ġdid il-ġrieħi tal-Kurċifiss.
Ħafna drabi l-poeżija li fiha Vella jittratta l-ġisem midrub ta' Kristu hija grafika ħafna, bħal ngħidu aħna "Il-Għuda Mibruma" (1979) fejn "id-demm iċarċar lieżem/ fuq ġisem tal-ħalib" (vv.
4-5) filwaqt li "il-ġerħa wiesgħa tobżoq/ il-fdalijiet tad-dmija" (vv.
Id-demm huwa l-element li l-aktar jispikka hawnhekk, saħansitra "difrejh ixxarrbu/ u l-art bil-qtar mimlija" (vv.
L-istess ritratt vjolenti jidher f'"Lil Giosué Carducci" (1969), fejn Kristu jidher b'ħaddejh musfara b'"ġismu mbenġel-ikħal kollu demm" (v. 6); u f'"Via Crucis" (1969) fejn il-ġisem ta' Kristu jidher "nofsu għarwien u mbiċċer,/ bid-demm mill-ġrieħi jnixxi/ u l-art ixarrab" (vv.
L-għera hija wkoll aspett importanti fir-ritratt tal-ġisem sofferenti ta' Ġesù.
L-istess bħal dik ta' ġisem Doreen Micallef, l-għera ta' Kristu hija għera ta' tbatija, bħalma jidher f'"Venerdì Santo 1953" (1969) li fiha Ġesù jidher "għeri jitlob qatra ilma" (v. 9).
Madanakollu, din l-għera jaf ikollha sens ħafna usa' minn dak ta' għeja u sofferenza, speċjalment meta, bħal fil-każ tal-poeżija ta' Vella, l-għera sofferenti hija akkumpanjata minn deskrizzjonijiet tal-ġisem sabiħ ta' Ġesù.
Ix-xbieha ta' Kristu għarwien hija waħda li toħloq kontroversja: minn banda tenfasizza n-natura umana tiegħu, minn oħra toħloq punt ta' kontestazzjoni b'argumenti dwar modestja u pudur.
Għalkemm ir-rakkont tal-Passjoni fl-erba' evanġelji jispeċifika li Kristu tneżża' qabel ma ssallab (Ġw 19: 23; Lq 23: 34; Mk 15: 24; Mt 27: 35), l-ikonografija tal-Golgota mhux dejjem segwiet dan.
Skont Leo Steinberg (1996 [1983]: 135-138) kienu l-artisti Rinaxximentali bħal Michelozzo, Desiderio, Giuliano da Sangallo, Donatello u Michelangelo li bdew juru lil Kristu għarwien fuq is-salib jew, jekk liebes ċarruta ma' qaddu, kien jidher li taħtha hemm il-ġenitali.
Sas-seklu sbatax xbihat ta' Kristu għarwien kienu reġgħu saru rari ħafna.
Il-kontroversja li tqajjem in-nudità ta' Kristu fuq is-salib jew fil-flaġellazzjoni tidher ukoll fl-interpetazzjoni li studjużi differenti taw lil din ix-xbieha.
Caroline Bynum (1982; 1991b) tgħid li diversi kittieba Medjevali kienu jorbtu l-ġisem uman man-nisa u kemm-il darba ntlaħqu konklużjonijiet duwalistiċi u misoġinisti.
Madankollu, tkompli Bynum, din l-assoċjazzjoni kellha proċess ħafna aktar kumpless minn hekk.
Hija tiġbed l-attenzjoni tal-qarrejja tagħha għall-fatt li ħassieba oħrajn, l-aktar personalitajiet mistiċi femminili, kienu jassoċjaw il-ġisem ta' Kristu mal-femminilità: Kristu kien saħansitra jitqies bħala mara minħabba li ġismu kien assoċjat mad-dmija u meqjus bħala ġisem li jtuq (Bynum, 1982).
Għal Bynum, aktar milli dikotomija, il-ġisem ta' Kristu, partikolarment il-ġisem imdemmi tiegħu, jesprimi twaħħid tas-sessi.
Dan il-prinċipju huwa ispirat primarjament mill-istqarrijiet ta' nisa mistiċi bħal Gertrude ta' Helfta (1993; S.Elkins, 1997: 729) u Ġuljana ta' Norwich (2007: 75), li tikteb:
Bynum ma tibbażax it-teorija tagħha fuq kitbiet bħal dawn biss, iżda tħares ukoll lejn diversi disinni li juru lil Kristu bħala omm, bħalma huwa l-kwadru tas-Salvatur ta' Quirizio da Murano (Fig. 24).
Hawnhekk Kristu, minbarra li għandu fattizzi effemminati, jidher qiegħed jikxef id-daqqa tal-lanza minn fetħa fit-tunika tiegħu, għalkemm din, minflok fil-kustat kif soltu tidher, hija mtellgħa mas-sider, donnu l-istess Kristu qiegħed jikxef sidru biex iredda' lill-Klarissa mixħuta fuq irkobbtejha.
Il-femminilità ta' din ix-xbieha ta' Kristu tidher aktar meta dan il-kwadru jitqabbel ma' kwadru ieħor tal-Madonna tredda' (Fig. 25).
Skont Bynum, ix-xbihat ta' Kristu għeri waqt il-flaġellazzjoni jew fuq is-salib ma kellhomx l-intenzjoni li jissottolineaw il-maskulinità tiegħu minkejja l-kixfa tal-membru; għall-kuntrarju, Kristu mdemmi kellu assoċjazzjoni femminili minħabba li d-demm ifakkar fil-menstruwazzjoni u allura fil-ġisem tal-mara.
Għaldaqstant Kristu għandu ġisem androġenu anki jekk il-ġenitali tiegħu huma maskili.
Hekk, ġisem Ġesù jiġi identifikat bħala korp uman, mhux biss għax kellu l-bżonnijiet tiegħu, imma, aktar minn hekk, għaliex minnu ħarġu l-likwidi li tradizzjonalment kienu meqjusa li jġorru magħhom il-mard.
Apostolos-Cappadona (2009: 40) tagħti importanza kbira lid-demm ta' Kristu, għaliex filwaqt li d-dmija huma assoċjati mal-mara minħabba l-menstruwazzjoni tagħha (u l-menstruwazzjoni hija wieħed minn dawk il-proċessi somatiċi ttrattati b'diżgust), id-demm ta' Kristu ingħata setgħa ta' salvazzjoni.
Hija tenfasizza li l-effluvia huma element distint fl-ikonografija Kristjana, partikolarment id-demm ta' Kristu, il-ħalib ta' Marija u d-dmugħ tal-Magdala.
Wieħed ma jistax lanqas jeskludi s-similarità grafika li hemm bejn il-fetħa fil-ġenb bid-daqqa tal-lanza u l-vaġina.
Dawn l-argumenti Bynum tqajjimhom ukoll fir-risposta tagħha (Bynum, 1991a) għall-ktieb ta' Leo Steinberg (ikkwotat aktar 'il fuq) fejn dan il-kritiku tal-arti jipproduċi studju rigoruż ta' xbihat merfugħin mir-Rinaxximent li juru lil Kristu tarbija u adult bil-ġenitali mikxufin.
Għat-tieni edizzjoni ta' The Sexuality of Christ (1996) Steinberg jikteb kontrorisposta li fiha jirribatti l-argumenti ta' Bynum.
Filwaqt li din il-polemika tmur lilhinn mill-iskop ta' dan l-istudju, ikun f'waqtu li jiġi osservat li Steinberg huwa tal-fehma li l-għan wara l-kixfa tal-ġenitali ta' Kristu fl-arti Rinaxximentali kien proprju li tiġi enfasizzata s-sesswalità ta' Kristu bħala bniedem, anzi bħala raġel.
Dan il-fattur isaħħaħ il-kunċett Nisrani li Kristu kien Alla u bniedem.
Steinberg jirriproduċi numru konsiderevoli ta' kwadri li fihom il-Madonna jew Sant'Anna jidhru qegħdin imissu l-ġenitali mikxufin tat-tfajjel Ġesù (Fig. 29; Fig. 30), u f'oħrajn huwa t-Tfajjel innifsu li qiegħed jagħmel dan il-ġest (Fig. 31).
Dan il-mess jidher ukoll f'numru ta' xogħlijiet li juru d-Difna (Fig. 32).
Marjanu Vella ma jagħmel ebda referenza għall-ġenitali ta' Kristu, iżda l-għera tiegħu ma tistax teskludi r-referenza awtomatika (anki jekk moħbija) għall-parti intima ta' dan il-korp.
Il-ġisem ta' Kristu jingħata l-umanità sħiħa tiegħu proprju fin-nudità tiegħu, kemm jekk din trid tindika l-faqar u s-sofferenza – jekk mhux ukoll l-umiljazzjoni – kemm jekk tiġi erotiċizzata.
Id-dimensjoni erotika ta' ġisem Kristu tfeġġ meta "Għuda Mibruma" (1979) issejjaħ lill-korp ta' Kristu bħala "ġisem verġni" (v. 36) u "ġisem tal-ħalib" (v. 5).
Fuq kollox, f'poeżiji oħrajn, Vella jiddeskrivi l-ġisem ta' Kristu bħala ġisem sabiħ, imqar fil-mumenti sofferenti tiegħu, bħalma jagħmel f'"Il-Maħbub" (1985) fejn minkejja l-għeja Kristu għandu "xofftejh ħomor daqs qrolla" (v. 12).
Dawn ix-xofftejn spiss jiġbdu l-attenzjoni ta' Vella, bħal f'"Patopolis" (1989), fejn ix-xofftejn tal-Kurċifiss jgħidu kelma lill-poeta, u dan flimkien ma' xofftejn oħrajn li ġeneralment jidhru ppronunzjati minħabba l-ħmura tagħhom.
L-erotiżmu jidher ukoll fil-ġesti li Vella jikteb dwarhom fir-rigward tal-Kurċifiss jew tal-katavru ta' Kristu.
Kif intwera aktar 'il fuq f'"Ir-Ras tal-Kurċifiss" (1958) il-poeta jrid ibus saqajn Kristu msallab, hekk kif fi "Frak 2" (1989) huwa jimmetaforizza l-ħtija tiegħu bl-imsiemer li jdaħħal "fil-bjuda" ta' ġisem Kristu, l-istess ġisem li darba kesa "b'elf bewsa/ fl-irtuba" (vv.
15-16) tal-ħaddejn; u fi "Frak 1" (1985) hemm par xofftejn "mal-ġerħa mdemma/ ta' Kristu Kurċifiss" (vv.
13-14) li qegħdin jintrassu "b'qima" biex jinxtorob l-ilma tal-kustat.
Il-qarrej ma jistax ma jarax il-paralleliżmu bejn dan il-kliem u kwadri li jġibu mumenti mill-ħajja ta' Katerina ta' Sjena bħal dan id-dettall ta' Sano di Pietro, li jirreġistra lill-qaddisa f'waħda mill-viżjonijiet tagħha tixrob mill-kustat fl-1370 (Fig. 33).
Dan l-ilma ħiereġ mill-kustat, illi Bynum (1982) tarah bħala simbolu tal-femminilità u l-maternità ta' Kristu, għandu seħer fuq Marjanu Vella tant li f'"Aqua Lateris Christi" (1985), mibnija fuq it-talba antika Anima Christi, il-poeta jikteb li qiegħed jixxarrab bih minn rasu sa riġlejh, u saħansitra jiftaħ idejh "bieqja" biex jixorbu.
Ix-xofftejn (il-ħalq) mal-ġerħa tal-kustat, jixxarrbu bl-ilma ("kultant b'ħarira demm", v. 16) jagħtu kwalità erotika lill-ġisem ta' Kristu sporġut.
Terġa', minbarra li dan il-ġisem jista' jitqies bħala femminili, anki l-poeta nnifsu jieħu attributi li solitament huma assoċjati man-nisa.
Fi "Frak 1" (1985) il-poeta jsib ruħu mad-dixxipli nisa li qegħdin iħejju l-faxex u l-ingwenti għad-difna ta' Kristu.
F'poeżija oħra, "Għoddu Sebaħ" (1979), Vella joħloq paralleliżmu ieħor ma' Katerina ta' Sjena meta jikteb "l-imsiemer li taqqbulek/ itaqqbulek idejk, itaqqbu idejja" (vv.1-2).
Fl-istess sena li Katerina kellha dehra tagħha tixrob mill-kustat ta' Kristu, kellha oħra ta' Ġesù jnewlilha musmar minn idu.
Barra minn dan, il-musmar itaqqab idejn il-poeta jimplika awtomatikament l-istigmata, fenomenu somatiku ieħor li jfakkar f'Katerina kif ukoll f'San Franġisk li lejh Vella jesprimi devozzjoni kbira.
Il-femminilizzazzjoni tal-ġisem (maskili) ta' poeta raġel tidher sewwa f'"Iż-Żifna" (1967) ta' Achille Mizzi.
Bħal Vella (u Doreen Micallef) Mizzi jissomatizza l-esperjenza spiritwali u jagħtiha bixra erotika li waqtha huwa jieħu r-rwol femminili:
Ħdani qlugħ miftuħ
imżaqqaq mir-riħ
f'bomblu fwiħat il-lavanda
mħejjija biex nidlek Ħanini Divin. (vv.
Indubjament dan id-dlik, minbarra li jfakkar fil-ġest tal-midinba u fir-ritwal funebru, jagħmel referenza għar-ritwali erotiċi ta' ċerti kulturi (ara aktar 'il fuq).
L-element erotiku fil-forma ta' rapport bejn il-ġisem ta' Kristu u l-ġisem iffeminilizzat tal-poeta joħroġ aktar fid-deher meta Mizzi jitlob:
Ilbisni Mulej
u ġildi mattarli minxur
fuq tanbur jitriegħed briju senswali
Dawn ix-xbihat jikkorrispondu għad-dispożizzjoni femminili li kemm Bynum kif ukoll Kristeva jaraw f'ċerti mistiċi u axxeti rġiel.
Mhuwiex il-ġisem ta' Kristu biss li jieħu kwalitajiet femminili iżda anki l-esperjenzi intensi li jissomatizzaw il-ħeġġa spiritwali, espressi minn ċerti rġiel.
Kemm Bynum (1991c: 190-192) kif ukoll Kristeva (Clément u Kristeva, 2001: 62) jiġbdu l-attenzjoni għall-prietka ta' Bernard ta' Clairvaux fuq L-Għanja tal-Għanjiet biex jillustraw dan il-punt.
Bynum titkellem fuq 'l-esperjenza femminili' ta' ċerti persunaġġi reliġjużi rġiel, filwaqt li Kristeva talludi għall-istess fenomenu bħala 'bisesswalità'.
Jidher għaldaqstant li l-ġisem ta' Kristu fl-agħar stat tiegħu għandu xorta waħda dimensjoni erotika speċjalment bir-referenzi għal ġrieħi miftuħa, demm u ilma jnixxi, u bews, u d-drammatiċità ta' dan il-ġisem lanqas ma teskludi l-ġmiel.
Kemm Marjanu Vella, kif ukoll kittieba oħrajn, jiddefinixxu lil Ġesù bħala raġel sabiħ u dan il-ġmiel ma jintilifx fuq is-salib, speċjalment għal poeti li s-sabiħ jarawh ukoll fin-niket.
Il-vjolenza tal-passjoni toqtol il-ġisem ta' Kristu mingħajr ma tkerrhu, anzi, dan il-ġmiel tiegħu donnu jisfida s-sitwazzjoni drammatika li jsib ruħu fiha.
Minn dak li jara Anton Buttigieg, il-ġisem ta' Kristu batut u mtaqqal bin-niket fil-Ġetsemani jibqa' "sabiħ daqs dawl ix-xemx" (v. 10), hekk kif jidher "b'libsa bajda bħas-silġ, bil-mantar aħmar,/ b'xuxa sa fuq spallejh, bil-ħatar f'idu" (vv.
"Żjara lil Ġesù" ta' Dun Karm hija eżempju tajjeb ieħor ta' kif in-niket u l-ġmiel jitwaħħdu flimkien.
Il-poeżija tibda appuntu bi stagħġib imqanqal – "Qatt ma ninsa l-ħlewwiet li ħassejt f'qalbi/ dik id-darba, o Ġesù" (vv.
1-2) – li aktar 'l isfel jiġi attribwit għall-ġmiel ta' xbieha ta' kurċifiss:
ta' fuq l-artal.
u sfajra x-xbieha ta' Ġesù fil-ħmura
ta' dak id-dawl!
Kemm deh'rli kbir in-niket
fir-ras imdendla u fil-għajnejn bla ħarsa
ta' dak is-Sieket! (vv.
Id-diskors ta' Dun Karm m'għandux l-element erotiku li jinstab fil-kitba ta' Vella, iżda s-sofferenza li tidher fix-xbieha tal-kurċifiss għandha xorta waħda element ta' ġmiel.
Dan il-ġmiel imnikket jasal biex iqanqal lill-poeta:
Le, mhux il-ferħ l-iżjed
hieni fid-dinja; għandu wkoll in-niket
il-ħajr minn tiegħu (vv.
U huwa dan it-twaħħid ta' niket (sofferenza) u ġmiel li jeleva l-ispirtu u jwassal għal climax spiritwali li mhuwiex tant imbiegħed mid-diskors tal-mistiċi Nsara: "U xtaqt inħobbu/ dak il-ħin lil Ġesù" (vv.
Il-ġisem midrub jidher sabiħ u l-ġmiel iqanqal.
Dan il-proċess spiritwali jidher ukoll f'Ġużè Delia.
Bħal Dun Karm, Delia jara s-sabiħ fi xbieha li turi lil Kristu batut u doloruż.
"Quddiem Xbieha ta' Ġesù" tiftaħ fuq l-istess nota ta' "Żjara lil Ġesù", bil-poeta mmeraviljat: "Qatt, Ġesù tiegħi, ma laqatni hekk ġmielek/ Bħal dakinhar flgħaxija" (v. 1-2).
Filwaqt li Kristu kien jidher b'qalbu sewda u solitarju, f'wiċċu kellu "ħlewwiet il-ġenna" (v. 8).
Delia jagħti omaġġ lill-artist li pitter din il-figura, u tant jitqanqal mill-ġmiel tal-wiċċ sofferenti ta' Kristu li jasal biex jikkonkludi li din hija xi ħaġa lilhinn minn biċċa xogħol artistika għaliex bilfors li dak l-artist kellu esperjenzi spiritwali li jixbhu lil dawk ta' Kristu biex seta' joħloq dak ix-xogħol.
Dak li dawn il-poeti jagħmlu fir-rigward tal-ġisem midrub ta' Kristu huwa l-istess ħaġa li jagħmel dan il-pittur: jidentifikaw it-tiġrib tagħhom ma' dak ta' Kristu, u jagħmlu dan billi jissomatizzaw l-esperjenza spiritwali.
Il-ġisem ta' Marija
Jekk il-ġisem ta' Kristu joħloq kontroversja u qari kunfliġġenti fost l-istudjużi, il-ġisem ta' Marija ma jagħmillux għajb.
Id-dibattitu dwar dan il-ġisem huwa dovut għall-interpretazzjonijiet kuntrastanti li x-xbihat u l-messaġġi tiegħu jagħtu simultanjament.
L-istatus ta' Marija huwa kontradittorju għaliex hija tidher bħala reġina tas-smewwiet iżda subordinata għat-Trinità, omm iżda verġni, potenti iżda sottomessa.
Minkejja – jew minħabba – dawn il-kuntrasti, dan il-ġisem jokkupa kapitli sħaħ fl-istudju tal-arti sagra u l-istorja tar-reliġjon u tal-ġens.
Id-dehra tiegħu kienet is-suġġett ta' kurżità u dibattiti sħaħ fi ħdan il-Knisja Kattolika.
Saħansitra l-iskola femminista tirreġistra nuqqas ta' qbil bejn l-esponenti ewlenin tagħha.
De Beauvoir hija tal-idea li l-mument meta l-Madonna tieħu l-aħbar mingħand l-Arkanġlu Gabriel li kienet se tikkonċepixxi iben mingħajr intervent karnali, jimmarka l-ewwel eżempju fl-istorja tal-umanità fejn l-omm tinżel għarkopptejha quddiem binha stess.
B'dan il-ġest, tkompli de Beauvoir, Marija taċċetta l-inferjorità tagħha – "Hawn jien il-qaddejja tal-Mulej" (Lq 1: 38).
Anke Irigaray (1991: 167) tesprimi din il-preokkupazzjoni b'Marija bħala l-epitomija tas-subordinazzjoni tal-mara għar-raġel.
Hija tara li l-aċċettazzjoni ta' Marija li tkun omm Alla fissret in-negazzjoni ta' ħajjitha, mhux biss, iżda n-negazzjoni ta' kollox minbarra l-kmand tal-Missier.
Din il-pożizzjoni hija għal kollox kuntrarja għal dik addottata minn Kristeva, li ffokat fuq il-kult ta' Marija f'diversi pubblikazzjonijiet tagħha.
Skont Kristeva, Marija għarkopptejha quddiem Kristu ma tissenjalax subordinazzjoni.
F'sensiela ta' skambji mal-ħassieba femminista Catherine Clément, miġburin f'The Feminine and the Sacred (2001), Kristeva tirribatti direttament dak li de Beauvoir tipperċepixxi fix-xbieha ta' Marija għarkopptejha u tgħid li de Beauvoir, fil-kwadru magħruf ta' Piero della Francesca (Fig. 34), naqset milli taqra l-espressjoni kuntenta fuq wiċċ Marija-l-omm (Clément u Kristeva, 2001: 60-61).
Diġà fi "Stabat Mater" (1987) Kristeva titkellem dwar il-kwadru ta' della Francesca u l-interpretazzjoni "għaġġelija" ta' de Beauvoir, u tgħid li l-qagħda ta' Marija tagħti messaġġ ta' "sensitività umanistika" li tħares lejn il-Madonna bħala figura materna sħiħa.
Hija tħares lejn ix-xbieha li ġiet attakkata minn de Beauvoir u Irigaray bħala xbieha ta' "such maternal humilty comes closer to 'lived' feminine experience than the earlier representations did" (246).
Kristeva kemm-il darba tiġbed l-attenzjoni li Marija ma tidhirx biss bħala l-mara li aċċettat l-amar tal-Missier, jew dik li tinżel għarkopptejha quddiem binha għadu kemm twieled (theotokos), imma hija meqjusa u meqjuma bħala reġina.
Mill-poeti l-aktar irrappreżentati huma l-kittieba rġiel li kitbu l-aktar dwar il-Madonna.
F'Maria Grech Ganado hemm assenza totali tal-figura ta' Marija, u Doreen Micallef – li kif diġà ġie osservat, fil-poeżiji tagħha l-figuri femminili huma assenti ħlief Eleanor Rigby ("Eleanor Rigby" [O.Friggieri, 1996: 421]) li magħha tidentifika lilha nfisha – issemmiha darba biss f'poeżija bikrija li tixhed poetessa fil-bidu tal-karriera tagħha: "Ix-Xebba bla Tebgħa" (Għaqda Kittieba Żgħażagħ, 1967).
Kif jindika t-titlu, din il-poeżija tiċċelebra d-dommi tal-fidi tal-konċepiment immakulat ta' Marija, kif ukoll tal-maternità verġinali tagħha.
Barra minn dan, Micallef titkellem fit-tul dwar il-ġmiel fiżiku ta' Marija, xi ħaġa li jagħmlu Mary Meylak u l-poeti rġiel kollha li kitbu dwar din il-figura.
Waħda mill-affarijiet li jispikkaw fix-xogħlijiet artistiċi li jġibu l-figura ta' Marija hija li ġeneralment jidhru biss wiċċha, idejha u forsi l-pali ta' saqajha.
Hemm drabi fejn rasha mhijiex mgħottija għal kollox, għalkemm il-kixfa tar-ras hija sinjal li nsibuh aktar fil-figura tal-Madalena jew ta' Eva milli fil-figura ta' Marija.
Imbagħad hemm dawk il-kwadri li fihom Marija toħroġ sider biex tredda' lil Ġesù tarbija.
Kif tinnota Gruss (2009: 93) fil-kitbiet dwar qaddisin nisa (u ma' dawn nistgħu nżidu lill-Madonna) il-ġisem huwa preżenti ħafna, imma fl-istess waqt huwa ripress.
F'numru kbir ta' poeżiji l-Madonna tiġi deskritta bħala sabiħa, iżda dan il-ġisem qatt ma huwa deskritt: qatt ma nsiru nafu x'kulur huma għajnejha, jew xagħarha, hijiex twila jew qasira, jew mibruma jew irqiqa.
Jidher li l-kittieba baqgħu lura milli jiddeskrivu dan il-ġmiel minħabba l-biża' li dettallji bħal dawn jistgħu jerotiċizzaw lill-Madonna, jagħtuha ġisem fiżiku żżejjed u b'hekk jagħtuha sesswalità li tista' tnaqqas mill-qdusija tal-ġisem immakulat tagħha.
F'"Quddiem Xbieha tal-Madonna" Dun Karm jintilef wara l-ġmiel li jara f'dan il-kwadru, iżda minkejja li qiegħed jarah quddiemu huwa jċaħħad lill-qarrejja minn deskrizzjoni ta' dak li qiegħed jara.
Mill-ġisem kollu ta' Marija Dun Karm isemmi biss il-ħbub tal-għajnejn (li qatt ma jgħid x'kulur għandhom), id-daħqa tax-xofftejn (li ma jgħidx x'forma għandhom), u s-sider (li għad li mhux mikxuf hemm Ġesù rieqed fuqu).
Bħal fi "Żjara lil Ġesù" u "Quddiem Xbieha ta' Ġesù" (Ġużè Delia), hawnhekk Dun Karm jinġibed wara xbieha mpittra, kwadru li jesprimi mhux biss ġmiel fiżiku iżda qdusija: ix-xogħol tal-artist jittraxxendi l-fiżiċità tal-immaġni tal-Madonna: "Imbierka l-id illi pinġietek!" (v. 17).
Anki Delia jsegwi l-passi ta' Dun Karm u f'"Tifkiriet!" jimmeravilja ruħu kemm bil-ġmiel tal-Madonna, kif ukoll bil-ħila straordinarja, jekk mhux ukoll sovrumana, tal-artist:
Għax fih dak l-inkwatru quddiemi,
Kien hemm donnu seħer li jiġbed il-qlub,
U ħajr li l-ilsien biex ifissru,
Mhux bniedem min ħażż dik ix-xbieha,
Għax moħħ u id ta' bniedem le taf b'dan il-ġmiel.
Id t'anġlu aktarx li ħażżitha,
Li ried fostna jħalli tas-sema xi ħjiel.
Għax hemm f'dak il-wiċċ tal-Madonna,
Fil-kisra t'għajnejha, jitbissmu henjin,
Tinġabar sbuħija tal-ġenna
Li tisboq il-ħlejjaq f'wiċċ l-art imxerrdin. (vv.
Bejn dawn iż-żewġ poeti qassisin jinġabar numru sostanzjali ta' poeżiji Marjani li kollha jiċċelebraw l-istess kwalitajiet tal-Madonna; fiżikament jissemmew (iżda qatt mhuma deskritti) l-għajnejn u x-xofftejn.
Bħal Dun Karm u Delia, Mary Meylak tikteb poeżija li, imnebbħa minn xbieha artistika ta' Marija, tiċċelebra l-ġmiel mhux definit tal-Madonna.
Meylak tiddedika xejn anqas minn għaxar poeżiji lil Marija fil-ktieb tagħha Villa Meylak.
L-istess kif jagħmlu Dun Karm u Delia, Meylak titkellem fuq il-bjuda ta' wiċċ Marija, fuq għajnejha espressivi u xufftejha, u lill-ġmiel ta' wiċċha, l-istess kif jagħmlu ż-żewġ qassisin, timmetaforizzah bil-fjuri.
Minn dawn l-għaxar poeżiji lill-Madonna, disgħa minnhom jieħdu fjura differenti biex joħolqu xbieha ta' dan il-ġmiel, li, madankollu, qatt mhuwa ddefinit.
Kif intwera qabel, Meylak ma toqgħodx lura milli tiddeskrivi b'ċertu dettall il-ġmiel ta' numru ta' nisa, iżda fil-każ tal-Madonna, l-attitudni tagħha tinbidel.
Huwa kurjuż il-fatt li, filwaqt li l-poeti jħarsu lejn xbihat impittra jew skolpiti tal-Madonna, juru nuqqas kbir ta' ħeġġa biex dak li jaraw huma jwassluh lill-qarrejja tagħhom.
Forsi aktar milli nuqqas ta' motivazzjoni hemm nuqqas ta' kapaċità.
F'"Is-Sinjura tal-Villa" (1947ċ) Meylak tirrifletti dwar din l-inkapaċità li tibdel il-ġmiel tal-Madonna fi kliem:
Din ix-xbieha tal-Madonna? (vv.
Dak li kapaċi jagħmlu idejn il-pittur u l-iskultur mhijiex kapaċi tagħmlu l-pinna; għallanqas din hija l-ispjegazzjoni ta' Meylak.
Anke poeta modern bħal Joe Friggieri jżomm lura meta jiġi biex jiddeskrivi l-meravilja ta' għajnejn il-Madonna u l-meravilja tiegħu b'dan il-wiċċ divin daqs kemm uman jidwi kliem Delia:
X'hawn jisboq dal-għajnejn,
dal-par għajnejn Lhudija
ileqqu taħt il-qamar,
x'hawn jisboq din id-dija?
U mal-kewkbiet tal-fidda
u l-par għajnejn Lhudija
ileqqu bħal gawhriet,
x'hawn jisboq lil Marija?
("X'Hawn Isbaħ?" [1991] vv.
Il-kitbiet kollha dwar Marija jirriservaw il-kwalifikazzjoni tal-ġmiel għall-wiċċ biss.
Meta wieħed jikkonsidra kemm il-figura ta' Marija tinċita diskors dwar maternità u verġinità hija iktar sinifikanti l-esklużjoni totali mit-testi tal-poeti tal-organi marbuta mal-konċepiment.
Anki l-ġuf rari ħafna jissemma fil-poeżiji Marjani minkejja li dan jissemma tant f'talbiet Kattoliċi bħall-Ave Maria u s-Salve Regina.
Ammicht-Quinn ukoll toħroġ b'din l-osservazzjoni.
Minn banda, hemm l-erotiċizzazzjoni diretta ta' iġsma femminili – bħal dak ta' Eva u tal-Madalena – li jiddenigraw il-personalità; fuq oħra hemm dawk l-iġsma li jqarrbu l-fiżiku mad-divin – bħal Marija u l-ġisem tal-axxeti nisa.
Madankollu, tkompli Ammicht-Quinn (2009: 78), ir-riflessjoni teoloġika għandha t-tendenza li tikkonċentra fuq ir-ras jew il-wiċċ.
Jessica Winston (2002: 275) tosserva li deskrizzjonijiet verbali ta' ġisem il-Madonna kienu neqsin anki fil-kitbiet reliġjużi sal-bidu tas-seklu ħmistax, meta beda jinkiteb xi ħaġa f'dan ir-rigward fil-vernakular.
Winston tattribwixxi dan in-nuqqas letterarju lill-influwenza tal-filosofija Agostinjana.
Il-ħsieb Agostinjan, iżda, saħaq li dan ma kellux ikun ta' problema għall-fidili għaliex
Dan il-ħsieb ineħħi l-importanza li tiġi stabbilita x-xbieha vera ta' Marija għall-fini teoloġika.
Diwi tal-ħsieb Agostinjan jinsab f'"Inti Isbaħ", l-innu tad-dħul għall-"Quddiesa tal-Madonna", ta' Oliver Friggieri:
Infaħħruk għall-ġmiel tiegħek, Marija,
l-isbaħ mara mill-ġens tal-bnedmin.
Għalkemm qatt ma rajniek aħna nafu
li għalik aħna lkoll maħbubin. (vv.
Kien Tumas Akwinu li f'Summa Theologica (3-25-3) addotta l-prinċipju mimetiku ta' Aristotli, u mhux biss ra l-importanza fix-xbieha, iżda, ġaladarba din kienet kopja tal-wiċċ reali, saħaq li kellha tiġi meqjuma daqs kemm kien mejqum il-persunaġġ divin innifsu:
Il-Konċilju ta' Trentu ġab bidla sħiħa marbuta mal-kwistjoni tar-relazzjoni bejn ix-xbieha u l-prototip; it-twemmin il-ġdid, iddikjarat f'"On the Invocation, Veneration, and Relics, of Saints, and Sacred Images" (4 ta' Diċembru 1563) beda jgħallem li l-qima lejn ix-xbieha tgħaddi awtomatikament lejn il-prototip:
Għaldaqstant, il-ħsieb Agostinjan twarrab biex minfloku ġiet introdotta teoloġija ġdida li kellha tagħti importanza mhux biss lix-xbieha imma anki lix-xebh bejn ix-xbieha u l-prototip.
Tant huwa hekk li Winston (2002: 275) turi kif ftit wara d-dikjarazzjoni tal-konċilju ta' Trentu bdew jitfaċċaw deskrizzjonijiet verbali tax-xbihat tal-persunaġġi qaddisa; pereżempju dik tat-teologu Johannes Molanus li f'De Historia SS Imaginum, maħruġ f'Louvain fl-1571, jagħti deskrizzjoni dettaljata ta' wiċċ il-Madonna: il-karnaġġjon tagħha huwa deskritt qamħi, xagħarha bjond u wiċċha tawwali, għajnejha lewn iż-żebbuġ, ħuġbejha suwed, imeħirha tawwali, u xufftejha ħomor.
Fil-poeżija Maltija din il-bidla ma sseħħx għal kollox: il-Madonna tibqa' tidher b'wiċċ sabiħ mingħajr fattizzi; ir-ritratt tagħha jibqa' ġenerali bħal wieħed miġbud mill-bogħod.
Iżda jidher li din it-tendenza ma kinitx biss tal-poeti Maltin, anzi huma wirtuha mingħand kittieba aktar bikrin Ewropej li baxxew rashom quddiem Marija bħala fenomenu li Rubin (2010: 280) issejjaħlu "the poetic impossible".
Rubin tinnota li minkejja r-referenzi spissi għal ġisem il-Madonna fl-arti figurattiva, fl-għanjiet, fir-rappreżentazzjonijiet teatrali u l-liturġija espressi anki fil-vernakular u bil-lingwaġġ djalettali, il-poeti esprimew nuqqas ta' ħila li jiktbu r-ritratt ta' Marija fl-istess waqt li esprimew il-meravilja ta' dehret din il-mara.
Minkejja li dan il-ġmiel indeskrivibbli tal-Madonna jentużjażma tant lil numru ta' poeti, oħrajn jaraw xbihat anqas deżiderabbli.
F'"Viżjoni" (1949) Pisani jara "leħħa sewdenija" (v. 7) fuq wiċċ il-Madonna mnikkta, wiċċ "safrani bħal-lumija" (v. 5), anki jekk ir-ritratt miġjub għandu l-elementi tal-ġmiel fil-libsa ta' Marija, fl-isfond u fil-fjur li qiegħda żżomm bejn subgħajha "tax-xema'".
Il-ħasda b'wiċċ ikrah tingħata minn Rużar Briffa f'"Id-Duluri" meta l-Madonna tidher b'"wiċċ ta' xiħa" (v. 4), kollu tikmix, u liebsa l-iswed, u f'"Jiena Rajtek b'Libsa Sewda" fejn jilmaħ Madonna kerha, b'wiċċ li jidher "l-ixjeħ fost ix-xjuħ" (v. 2).
Madankollu, fiż-żewġ poeżiji, il-poeta jagħmel l-almu tiegħu biex jgħatti din id-dehra billi jirrikorri għall-wiċċ tas-soltu, għall-ġisem żagħżugħ ta' mara liebsa l-ikħal jew l-abjad u b'wiċċha jixgħel b'"dawl ix-xrar".
Mizzi jikkonsolida din l-attitudni f'"Lill-Madonna Gotika" (1980): quddiemu jara xbieha tal-Madonna b'ħaddejha "magħluba jixhdu sawma axxetka" (v. 3), sa lbiesha jieħu qagħda "awstera".
Konvint li din mhijiex id-dehra adatta għall-Madonna l-poeta jpinġi dehra senswali, erotika anzi, ta' Marija b'sidirha "jintefaħ", bir-riħ iperprilha l-mant ma' koxxtejha u f'ħaddejha "klarissi [...] tiżboċċja l-ħawħa senswali/ ta' Leonardo" (vv.
Din il-metamorfosi murija minn Briffa u Mizzi turi kif għall-poeżija huwa inaċċettabbli li Marija tidher kerha.
It-tnejn li huma jagħtu raġun lil dawk il-poeti l-oħrajn li saħqu li ġmiel il-Madonna jisboq saħansitra l-kruha tad-dulur.
Iż-żgħożija li, kif intwera fit-taqsima dwar il-ġmiel, hija l-ideal primarju tal-mara s-sabiħa, għandha tkun permanenti.
Iżda l-kruha li tfiġġ fuq dan il-wiċċ f'każi rari mhijiex imgiddba biss biex jintlaħaq dan l-ideal.
Il-Madonna mikduda bid-dulur għandha rwol ieħor li jkompli jikkontribwixxi għall-kontroversja li din il-figura tqajjem fost l-istudjużi.
Diversi skulari, l-aktar femministi, iħarsu lejn Marija bħala t-tentattiv tal-kultura maskilista tal-Punent biex tixxejjen is-sesswalità femminili.
Gruss (2009: 55), bħal oħrajn qabilha (Betterton 1996; Mirzoeff 1995: 98), tikkuntrasta x-xbieha ta' Marija ma' tal-Madalena: din tal-aħħar tissimbolizza ż-żina b'kuntrast mas-"sesswalità ineżistenti" tal-Madonna.
Gruss temmen li filwaqt li fid-dinja Nisranija l-mara hija dejjem assoċjata mal-mistmerr u mat-tniġġis, il-ġisem ta' Marija jservi ta' għata għal dan kollu (53).
Kristeva, iżda, għandha ideat oħra, speċjalment fl-osservazzjoni tagħha tal-Madonna addolorata.
Iżda l-partikolarità ta' Marija tidher l-aktar meta tieħu f'ħoġorha l-katavru ta' binha.
Kristeva tfakkar li Marija ma tagħraf ebda ġisem maskili għajr dak ta' binha mejjet, u huwa proprju f'din is-sitwazzjoni partikolari ħafna li hija tesperjenza l-pathos tagħha.
Ġaladarba Marija taf li binha se jqum mill-imwiet, x'inhu li jwassalha biex titnikket u tibki?
Kristeva tinterpreta d-dulur ta' Marija bħala x-xewqa tagħha li tesperjenza b'ġisimha l-mewt umana, esperjenza li hija ma kellhiex tgħaddi minnha.
Hija tagħti dimensjoni fiżika lid-dulur ta' Marija, u aktar minn hekk, tara fid-dmugħ tagħha mhux niket daqskemm ferħ u trijonf, donnu li "the conviction that death does not exist were an irrational but unshakable maternal certainty, on which the principle of resurrection had to rest" (251).
Il-figura tal-mater dolorosa, tenfasizza Kristeva, ma tinkoraġġixxix "il-mażokiżmu femminili" iżda hija turija tal-parteċipazzjoni tagħha "in the un-canniness of her son, in man as 'man of sorrow', in castration, in his mortality"– it-theotokos li mbagħad tinbidel f'mater regina (Clément u Kristeva, 2001: 61).
L-eloġju ta' Kristeva lill-Madonna tad-Duluri jixħet dawl singulari fuq it-tliet poeżiji 'tad-Duluri' ta' Briffa, "O Madonna tad-Duluri – I", "O Madonna tad-Duluri – II" u "Fuq il-Wiċċ Sfurit il-Lumi".
Fit-tlieta Briffa jidentifika ruħu mal-katavru mixħut fuq ħoġor il-Madonna vistuża.
L-imħabba, dik materna, li Kristeva tara fix-xbieha potenti tad-Duluri, jirċeviha Briffa wkoll, meta jagħlaq it-tieni poeżija b'invokazzjoni mqanqla:
U tal-ġenn wild tal-imħabba,
Tistmerrhiex ruħ dal-poeta,
Li trid tgħarbel dawl minn dlam. (vv.
Briffa jara wkoll il-ferħ li, dejjem skont Kristeva, jikkaratterizza d-dmugħ tal-Addolorata, fl-għeluq ta' "Fuq il-Wiċċ Sfurit il-Lumi":
Int li issa tlift is-sfura,
Tlift id-dlam u sibt il-ferħ,
Lilna bl-hemm ikrah magħluba
Agħti l-ferħ. (vv.
Kuntrarju għall-pitturi u għall-iskulturi, il-poeti jirriproduċu xbihat riservati ħafna ta' Marija, kemm meta din tidher sabiħa u kemm meta, rarament, tidher b'figura kerha.
Meqjusa bħala l-mara ideali, appuntu għaliex hija immakulata u divina, Marija tinkiteb bl-anqas allużjonijiet sesswali possibbli.
Saħansitra l-mumenti 'intimi' bejnha u binha fuq sidirha huma neqsin mill-poeżija.
It-tħassib li l-iċken referenza għaż-żoni eroġeniċi tista' tqanqal fiżikament, iżomm lill-kittieba milli jagħtu d-deskrizzjoni li artisti oħrajn ma jibqgħux lura milli jagħmlu.
Marija tidher bħala Mater Ecclesia u Regina Coeli iżda mhemmx aktar minn ħjiel rari għal Maria Lactans.
Il-Ħarsa tieqaf fuq il-wiċċ: l-għajnejn (bla kulur) u x-xufftejn (mingħajr forma), u dawn jidhru biss biex jitbissmu u biex jgħidu l-kelma wenniesa li qegħdin ifittxu l-erwieħ batuti.
Minkejja l-interess Modern f'kulturi u reliġjonijiet imbiegħda, il-poeżija Maltija fis-seklu għoxrin tibqa' ddominata mit-twemmin Kattoliku.
Diversi studjużi kkummentaw dwar l-attitudni ambigwa, anzi kontradittorja, li l-Kattoliċiżmu jieħu fir-rigward tal-ġisem.
Fuq naħa hemm espressa din l-istmerrija lejn il-ġisem li xi darba kien meqjus bħala l-ħabs tar-ruħ li s-salvazzjoni tagħha sseħħ appuntu meta tinfired mill-ġisem, u fuq oħra l-Kattoliċiżmu huwa twemmin li jitma' lill-fidili tiegħu l-ġisem ta' Alla u jisqih demmu.
Barra minn dan, il-Kattoliċiżmu huwa twemmin li jagħti importanza kbira lid-dehra tal-iġsma fix-xbihat impittra u skolpiti tal-persunaġġi prominenti tiegħu, l-aktar il-kurċifiss.
Minħabba r-rabta tagħha ma' din ir-reliġjon, il-poeżija Maltija tirrifletti din it-tensjoni fl-attitudni tagħha lejn il-ġisem.
Uħud mill-poeti, l-aktar Doreen Micallef, iħossu l-ħtieġa li jesprimu t-twemmin u l-esperjenzi spiritwali tagħhom b'mod fiżiku, aġir li mhuwiex wisq imbiegħed minn dak tal-qaddisin axxetiċi li riedu jersqu lejn Alla permezz ta' ġisimhom.
Ir-rapport spiritwali tant jieħu natura fiżika, li, xi minn daqqiet, jieħu l-istess kwalitajiet ta' rapport sesswali, jew għallinqas intimu ħafna.
Dan ir-rapport jista' jseħħ għaliex din hija reliġjon li tenfasizza l-inkarnazzjoni tad-Divin.
Fl-istess waqt, l-inkarnazzjoni wasslet lil poeti oħrajn biex jesprimu t-twemmin tagħhom bil-mortifikazzjoni tal-ġisem.
Effettivament, kemm l-esperjenza fiżika intima u kemm il-mortifikazzjoni u ċ-ċaħda tal-gost fiżiku huma espressjoni korporja tat-twemmin reliġjuż.
Iżda waqt li Kristu, imqar imbiċċer, imsallab u midfun, jiġi erotiċizzat fil-poeżija bħalma seħħ ukoll fl-arti viżiva, il-ġisem tal-Madonna jimponi attitudni differenti fuq il-poeti.
Minbarra l-fatt li huma l-kittieba rġiel biss (bl-eċċezzjoni karatteristika ta' Mary Meylak) li jiktbu fuq il-Madonna, ix-xbieha tagħha hija dejjem mistura.
Għalkemm kontinwament hija deskritta bħala sabiħa, ix-xbieha tal-Madonna ma tasal qatt għan dil-qarrejja.
Ebda poeta Malti fis-seklu għoxrin ma azzarda jiddeskriviha jew imqar jagħti ħjiel ta' kif tista' tidher.
Aktarx li l-inkapaċità jew rifjut tal-poeta li jiddeskrivi il-fiżiku tal-Madonna huma tradizzjoni antika, tant li tidher ukoll fid-Divina Commedia.
Dan ma jfissirx li l-Madonna tidher bla ġisem; tingħata importanza li kienet omm Alla, li kienet omm u verġni fl-istess waqt, li wildet lil binha f'ċirkostanzi diffiċli u li teknikament ġisimha ma mietx.
Iżda l-poeta donnu jiċċensura lilu nnifsu, jew iċedi għad-diffikultajiet kbar li dan il-ġisem partikolari jdaħħlu fihom.
Dan l-istudju beda bl-identikit tal-ġisem Malti kif illustrat mill-vjaġġaturi barranin u l-kittieba u l-għannejja popolari lokali ta' tmiem is-seklu dsatax u l-bidu tas-seklu għoxrin.
Il-Ħarsa ta' dawn il-kummentaturi, kemm jekk ikkummentaw bil-ħsieb li jagħtu ritratt fidil tar-realtà u kemm jekk riedu jissatirizzaw jew jirromantiċizzaw dan il-ġisem, bla ebda dubju hija kkundizzjonata minn ideoloġiji li ssawru maż-żmien għal interessi partikolari.
Kien x'kien l-għan ta' dawn il-kittieba, il-ġisem Malti kif irrappurtat minnhom sab ruħu fil-poeżija tas-seklu għoxrin u huwa propju għalhekk li r-referenzi għall-ġisem li għamlu l-poeti jridu jittieħdu fil-qafas storiku u ideoloġiku tagħhom.
Fl-isforz biex jiġi tteorizzat il-ġisem, diversi kummentaturi taw importanza kbira lill-kultura li ssawwar dan il-qafas: sistema ta' ideoloġiji, xi wħud minnhom kuntradittorji, li jeskludu kull ħjiel ta' newtralità.
Kif wera Foucault u kittieba oħrajn direttament influwenzati minnu, il-mod kif persuna tesperjenza ġisimha u ġisem ħaddieħor huwa, fl-aħħar mill-aħħar, iddettat minn dan il-qafas: l-esperjenzi, anki dawk għal kollox suġġettivi (bħall-ġuħ, l-uġigħ, ix-xewqa u s-sesswalità), għandhom bidu u orjentament partikolari li jagħtu lok għal numru ta' interpretazzjonijiet.
Jekk l-esperjenza tal-korporjetà hija marbuta b'mod daqshekk intimu mal-qafas storiku (u allura soċjali), ma jistax jonqos li r-rappreżentazzjoni tagħha titgħabba bl-istorja.
Hekk tikkummenta Niva Lorenzini (2009: 1-2) fid-daħla għall-ktieb tagħha dwar il-korporjetà u l-poeżija Taljana tas-seklu għoxrin: il-bidliet storiċi ta' kull epoka jistgħu fil-fatt jiġu analizzati mill-istorja tal-ġisem minħabba li l-ġisem huwa "un prodotto culturale, un riflesso delle ideologie, delle pressioni, dei valori di una società, e come tale ha sempre dato forma a una precisa idea storica."
Dan l-istudju kellu l-għan li jipproblematizza r-referenzi korporji li jinstabu fil-poeżija Maltija billi wera kif kull referenza għall-ġisem issir fi sfond ideoloġiku, u dan ifisser illi l-ġisem li rriproduċew il-poeti huwa 'biss' interpretazzjoni.
Filwaqt li din l-interpretazzjoni tista' tkun iddeterminata mill-epoka, ġie stabbilit li l-ikbar differenzi fl-interpretazzjoni tal-ġisem ma jidhrux bejn perjodu u ieħor, daqskemm bejn is-sessi.
Sforz id-direzzjoni teoretika li ggwidatu, din l-analiżi tbiegħdet mill-pożizzjoni aktar komuni li tisħaq fuq id-differenzi bejn l-era Romantika u l-era Moderna, u minflok, iffokat fuq il-fruntieri li hemm bejn il-poeżija miktuba minn kittieba nisa u l-kitba tal-poeti rġiel.
Dan ma jfissirx, iżda, li l-attitudni tradizzjonali li kkumparat iż-żewġ movimenti letterarji Maltin fis-seklu għoxrin twarrbet għal kollox, appuntu għaliex, kif intwera, il-proċess storiku tal-ġisem huwa rifless wkoll fil-mod kif il-poeti interpretaw il-korp u l-attitudni tagħhom lejh.
Li sar f'dan l-istudju huwa li l-poeżija tal-kittieba rġiel tpoġġiet f'konfront ma' dik ta' kittieba nisa u b'hekk il-konfini bejn dawn iż-żewġ interpretazzjonijiet ingħatat importanza li x'aktarx s'issa kienet għadha ma ngħatatx.
Liema ġisem huwa approvat?
Fit-tiftix għall-gost, il-Ħarsa awtomatikament tevalwa, tkejjel u tgħaddi ġudizzju; tgħożż jew tirriġetta: tirriżulta fl-approvazzjoni tal-oġġett jew fid-diżapprovazzjoni tiegħu.
Il-Ħarsa, bħall-oġġett tagħha, tintrabat mal-istorja.
Kif intwera fil-kapitlu li ddokumenta l-istorja tal-ġisem Malti, id-dehra ta' dan il-ġisem inbidlet biż-żmien, l-istess kif għamlet ir-reazzjoni lejn din is-sura.
Lokalment il-Ħarsa barranija u kolonjali ffavorixxiet ġisem li kien differenti minn dak li kien jidher.
Dan jgħodd għas-sura aktar milli għad-dehra kollha kemm hi, għaliex l-oġġezzjoni li l-għajn kolonjali qajmet ġeneralment kienet marbuta mal-figura korpulenti tal-mara Maltija.
Jidher li l-Ħarsa tal-poeta Malti segwiet il-Ħarsa kolonjali.
Jekk xi kitbiet mill-ewwel nofs tas-Seklu Għoxrin weġġħu l-korpulenza u kkritikaw l-irquqija sinonima mal-mara beltija, il-kitba Moderna ma segwietx din il-Ħarsa.
F'dan l-istadju tajjeb li jiġi osservat li jkun żball jekk jingħad li r-Romantiċiżmu, bħala moviment, iċċelebra l-korpulenza, għaliex bl-eċċezzjoni ta' Dun Karm, il-poeżija Romantika ma tiddiskrivix nisa (jew irġiel) b'sura mibruma, simili għal dik impittra minn artisti bħal Caruana Dingli.
Fil-fatt, in-nisa fil-poeżija ta' Ġorġ Pisani u anki dawk idealizzati minn Mary Meilak huma deskritti bħala żnelli, twal u ġeneralment bjondi.
Kif juru t-taqbiliet popolari miġburin minn Bertha Ilg u Cassar Pullicino, il-korpulenza kif ukoll il-karnaġġjon saru suġġett diskuss fir-rigward tal-ġisem Malti malli bdew jinħassu l-effetti tal-kultura kolonjali.
Il-korpulenza femminili ssir importanti għall-mod kif ġiet ikkundannata mill-Ħarsa Moderna, aktar milli għall-ġieħ li seta' taha r-Romantiċiżmu.
Il-mara l-ħoxna tiġbed lejha d-diżapprovazzjoni tal-Ħarsa għaliex kif argumentaw diversi kummentaturi femministi, dan il-ġisem jiskomoda l-għajn għaliex jippreżenta l-eċċess jekk mhux ukoll l-immoralità.
Dak li tikteb Murray (2008: 129) dwar l-inkapaċità tal-ġisem (femminili) oħxon li jgħix il-"ħajja sabiħa" f'termini Foucaultjani jitfaċċa anki fil-poeżija Maltija.
Il-ġisem oħxon huwa ikrah, bħax-xebba tal-pompa tal-petrol jew in-nisa Maltin għajjura għal żwieġhom fil-kitba ta' Mario Azzopardi, li jfakkru lill-qarrejja fil-kummentarju ta' Kininmonth mislut fit-tieni kapitlu.
Dan huwa ġisem li ma jistax ikollu gost marbut miegħu, jekk mhux il-gost tal-inkejja u taż-żuffjett bħalma jintwera fil-poeżija ta' Azzopardi u Mizzi u f'dik kemm kemm aktar bikrija ta' Anton Buttigieg.
Il-mara s-sabiħa hija awtomatikament irqiqa, iżżomm il-figura tagħha skont ma kien mitlub mill-kolonizzatur u mbagħad mill-kultura popolari mnebbħa mix-xbihat Kontinentali ta' kantanti, attriċi u mudelli li saru l-ikoni tal-kittieba rġiel tas-Snin Sittin, kif ukoll mis-suriet ta' tfajliet barranin li bdew jiffrekwentaw ix-xtut Maltin.
Il-mara li mhijiex sabiħa la għandha sesswalità (jekk mhijiex eċċessiva bħal dik ta' Lola fil-kitba ta' Mizzi u tan-nisa f'xi poeżiji ta' Buttigieg) u lanqas m'għandha ħjiel ta' estetika u sublimazzjoni.
Kuntrarju għal xi poeti Ewropej, mhemmx poeta Malti li jista' jinġibed mill-ġisem 'difettuż'.
Il-Ħarsa skopofelika tal-poeta Malti hija riservata biss għas-sabiħ, anzi għall-ideali.
Madankollu l-ġisem femminili difettuż isib ruħu fl-awtoritratt li jippreżentaw Doreen Micallef u Maria Grech Ganado.
It-tnejn jisfidaw il-kodiċi tal-Ħarsa billi joffrulha ġisimhom, espost bid-difetti tiegħu ta' 'kruha', xenqa, xjuħija, u mard, fl-istess vena li għamlu poeti oħrajn bħal Eavan Boland, Nuala Ní Dhomhnaill u Paula Meehan, li riedu jisfrondaw id-diktat maskili fuq ix-xbieha tal-mara.
Kif tosserva Veronica House (2006: 107), poeti bħal Boland fetħu t-triq poetika biex il-figura tan-nisa – inkluż ġisimhom – tidher kif jarawha u kif jesperjenzawha huma stess u mhux kif irriformata mill-Ħarsa.
Din kienet ukoll l-attitudni ta' ħafna artisti nisa, speċjalment mis-snin sebgħin 'il quddiem.
Artisti bħal Joan Semmel u Sylvia Sleigh pittru xogħlijet erotiċi li fihom riedu jagħtu l-verżjoni tagħhom, bħala nisa, tal-erotiżmu u tal-ġisem femminili [Fig 30].
Judy Chicago turi l-ġisem femminili kif normalment ma jintweriex mill-makkinarju maskili, li jara fil-figura tal-mara ħafna possibilitajiet ta' abbjezzjoni (pereżempju Red Flag [Fig 31]) u trid tiddimitifika l-ġisem femminili billi tesponih b'mod li jisfida l-idealizzazzjoni u l-erotiċizzazzjoni tiegħu, ukoll billi turih f'sitwazzjonijiet prekarji bħala 'vittma' taż-żmien u anki ta' mard terminali, kif tagħmel Hannah Wilke f'sensiela ta' awtoritratti bħala pazjenta ta' kanċer terminali (Reckitt u Phelan, 2001).
Kif tinnota Young (2005 [1980]), il-mara għandha pressjoni fuqha biex tesperjenza ġisimha bħala oġġett għall-wiri, u dan ifisser li tispiċċa aljenata minn ġisimha stess, aktar u aktar jekk ġismiha ma jikkwalifikax bħala 'sabiħ'.
Xi drabi Micallef u aktar Grech Ganado jinqabdu minn dan ir-reġim falliku u jħarsu lejhom infushom b'diżgust.
Pereżempju f'"Fantażma" (2005) Grech Ganado tikkummenta li f'kuntrast ma' din il-mara liebsa d-dressing gown hija lanqas ġisem m'għad fadlilha.
Iżda hemm il-mumenti meta hija tirreżisti li tirriproduċi x-xbieha ta' ġisimha bħala esibit u saħansitra tiċċelebra dak li l-Ħarsa tiċħad u tiddemwovi bħala mhux mixtieq.
"Vltava" (2001) ukoll tippreżenta mara b'wiċċha mkemmex, madankollu x-xagħar abjad (tradizzjonalment aċċettat fuq l-irġiel iżda mhux fuq in-nisa) "imewweġ [...] ħieles maż-żiffa" u minflok ixejjaħ lill-kittieba jibdilha fi "tfajla b'wiċċha mislut" (v. 28), liebsa l-abjad.
Is-sinjal tad-difett jispiċċa ċċelebrat, esebit minflok mgħotti jew imgiddeb.
Bħal Grech Ganado jagħmlu diversi poeti barranin, kif jidher f'"Bogu" ("Lil Alla") tal-kittieba Slovena Maja Vidmar:
(Vouk, Kušar u Vidmar [2005])
Kuntrarju għall-mod kif il-poeti rġiel iwarrbu ġisem li ma jappartjenix għall-forma idealizzata minnhom, diversi poeti nisa jagħtu ġisimhom kif inhu, bid-'difetti' tiegħu, u jippreżentawh bħala suġġett bi kwalitajiet pożittivi.
Poeti bħal dawn juru kif anki l-ġisem 'difettuż' jgħix il-ħajja s-sabiħa.
Każ tipiku huwa l-ġisem kif imqiegħed fil-versi minn Marilyn Hacker li, fidila għat-tradizzjoni konfessjonali ta' kittieba Amerikani bħal Anne Sexton u Sylvia Plath, hija espliċita ħafna dwar ix-xewqat tagħha kif ukoll fiċ-ċelebrazzjoni tal-ġisem awtentiku li jirreżisti l-ordni falliku.
Fil-ħames sunett ta' "La Fontaine de Vaucluse" (1994) Hacker tikteb:
Id-deskrizzjoni li Hacker tagħti ta' ġisimha, partikolarment il-ponot fil-wiċċ, tbiegħed lil dan il-ġisem mir-rekwiżiti tal-estetika fallika, li hija nfisha tistmerr iżda ma taħbix.
Il-mara se tiġġudika lil ġisimha skont in-normi maskili, tant li Hacker tirrazzjonalizza l-istat ċelibi tagħha bid-difetti ta' ġisimha.
Iżda l-għarfien ta' dawn id-difetti, anzi l-espożizzjoni tagħhom, hija r-reżistenza li l-kittieba tirreaġixxi biha għal dawn in-normi.
Il-forma tal-warrani ta' Hacker tfakkar fil-warrani ta' Lola li Mizzi jiddenunzja bħala xbieha grotteska, jew fil-forom korpulenti tan-nisa tar-raħal fil-poeżija ta' Mario Azzopardi u fil-memorji tan-nisa Ħamruniżi li Kinnonmonth jiddokumenta b'ton imqit.
Id-diżapprovazzjoni tal-kittieba maskili hija r-riżultat ta' reġim ideoloġiku li, kif targumenta Bronfen (2007: 83), jiddetta li l-ġisem tal-mara – dak li huwa meqjus sabiħ – jiġi kkommodifikat, "subjected to a clearly fixed catalogue of poses and gestures", u anki ta' suriet.
Micallef u Grech Ganado, bħal ħafna kittieba nisa minn pajjiżi oħrajn, jilqgħu l-istedina ta' Cixous, li ssib id-diwi tagħha fi Braidotti (2002: 26) biex, bħala nisa, jiktbu lilhom infushom, bl-enfasi fuq 'infushom', jiġifieri indipendentement mill-Ħarsa u mill-aspettattivi espressi fix-xbihat li kittieba rġiel ipproġettaw fil-kitbiet tagħhom irrispettivament mill-epoka li kitbu fiha.
L-appell ta' Cixous, espress b'mod mill-aktar imqanqal f'"The Laugh of the Medusa", mhuwiex biss biex anki l-kittieba nisa jipproġettaw dan il-ġisem, iżda, aktar minn hekk, biex jikkoreġu l-verżjoni maskili tal-mara li, skont Cixous (1991: 56) ġisimha "[has] been superhistoricized, museumized, reorganized, overworked" mill-id ta' dak li hija ssejjaħlu ċ-Ċensur, li joħloq mudell għall-mara.
L-insistenza tal-kitba maskili li tipproġetta l-ġisem ideali, imqar f'sitwazzjonijiet prekarji, iċċensurat – konxjament jew le – lill-ġisem awtentiku, jiġifieri dak li jixjieħ, jikrieh, jinbidel għall-agħar, sakemm ma ttrattatux b'diżgust, b'diżappunt jew b'dispjaċir.
Il-poeżija maskili li tittratta taħt forma jew oħra l-ġisem mhux ideali, dejjem tispiċċa biex tressaq ilment għaliex dejjem għandha fl-isfond l-ideal.
Il-kuntrast evidenti bejn l-ideali u d-difettuż – u x'aktarx li anki dan it-terminu minnu nnifsu huwa ideoloġiku, reminixxenti ta' ħsieb binariku u allura xovinnista – jiddomina l-andament tal-poeżija maskili.
Il-mara li tidher fil-poeżija tal-kittieba rġiel, b'mod partikolari f'Achille Mizzi, Victor Fenech u f'Mario Azzopardi, hija dejjem sabiħa, l-istess kif inhi sabiħa l-mara fil-poeżija ta' Dun Karm, Pisani u Briffa, anki jekk id-definizzjoni tas-sabiħ setgħet inbidlet.
B'kuntrast għal dan, Grech Ganado u aktar u aktar Doreen Micallef joħorġu fid-deher ġisem li għandu fattizzi li jbegħduh mill-ideal, u jagħtuh dak kollu li l-Liġi assoċjat biss mal-ġisem it-tajjeb: jagħtuh il-passjoni, ix-xewqa, ir-rieda u l-enerġija.
Kienu dawn iż-żewġ poeti l-ewwel li qalgħu lill-ġisem femminili mill-vetrini tal-mużew li titkellem dwaru Cixous, xi ħaġa li Mary Meylak, l-aktar kittieba mara magħrufa qabel Micallef u Grech Ganado, m'għamlitx.
Meylak, anzi, ippropagat dak li kitbu l-kollegi rġiel tagħha bl-insistenza li tipproġetta l-mara s-sabiħa (imqar jekk b'dehra differenti minn dik ta' Dun Karm u simili għal dik ta' Pisani) mogħnija bid-doni fiżiċi u morali rikonoxxuti mil-Liġi tal-Fallu.
Micallef toffri lill-Ħarsa tal-qarrejja mara ferventi fix-xewqat tagħha, fiżiċi anki jekk taħt għata spiritwali/reliġjuża; il-ġisem tagħha huwa ġisem li qiegħed ifittex il-kuntatt karnali li ma jiġix iddisturbat mid-difetti u mill-'kruha' li jikkaratterizzaw il-korp espost.
Grech Ganado tagħmel dan ukoll u żżid aspetti femminili oħrajn bħall-maternità, nieqsa mill-idealizzazzjoni tal-mater kif tinstab fix-xogħol ta' Dun Karm, ta' Briffa u ta' għadd ta' poeti rġiel oħrajn.
B'kuntrast ma' Meylak, li tinsisti fuq ix-xbieha perfetta u pura (fis-sens letterali u metaforiku), Micallef u Grech Ganado jesponu l-ġisem 'difettuż' tagħhom (magħlub u mgħaddam, mimli vini varikużi, imxennaq, marid, u ħafna drabi mwarrab u abjettat), jużawh bħala stqarrija u manifest tal-femminilità awtentika, nieqsa mill-irtokki u mit-tisbiħ li kellhom jissodisfaw l-esiġenzi falliċi.
Għaldaqstant jista' jingħad li l-projezzjoni ta' ġisem 'difettuż' minn Micallef u Grech Ganado hija att ta' reżistenza, azzjoni politika li fl-aħħar mill-aħħar tieħu s-sinifikat tagħha fir-relazzjonijiet ta' poter.
Grech Ganado tagħmel pass ieħor fir-reżistenza tagħha għall-ġisem approvat mill-ideoloġija fallika: tasal biex tiddiżapprova l-ġisem ideali u f'ċerti każi toħloq minnu karikatura.
Hekk ngħidu aħna f'"Il-Mara li Tħobb Int" (Grech Ganado, 2005) hija titkellem fuq il-mara kif maħbuba mill-għajn fallika (appuntu l-mara li tħobb 'int'):
il-mara li tħobb int wiċċha tal-karti
għajnejha suwed linka u ħalqha xaqq
minnu jonfoħ ir-riħ (vv.
Il-"karti" u l-"linka" jindikaw li din hija l-mara l-miktuba, ikkostruwita mill-artist raġel, ifformulata biss biex bix-xbieha tagħha huwa joħloq l-ideali li jfantas.
Il-metafora tal-karta tindika l-artifiċjalità, jekk mhux ukoll il-fraġilità li dan l-ideal għandu minħabba li mhuwiex naturali.
U fuq kollox ħalqha huwa biss xaqq li minnu ma joħroġ xejn għajr riħ, b'kuntrast ma' ħalq il-poetessa li minnu toħroġ il-poeżija.
Din il-mara hija biss artefatt, li aktar milli juri mara, jew il-Mara, juri l-fantasija u l-artiġjanat maskili.
Din il-femminilità hija maskerada li taqdi biss il-ħtiġijiet tar-raġel li qiegħed isawwarha:
meta jitħabbel xagħarha
subgħajk jinibdlu f'xatba
subgħajk jiġru ma' wiċċha jiggranfawha
("Il-Mara li Tħobb Int", [2005] vv.
Ilmenti bħal dawn jidwu l-ilmenti mressqa mill-kitbiet ta' nisa f'letteraturi oħrajn.
Tinħass ċerta skumdità fil-poeta mara bix-xbieha ideali li l-liġi Fallika tressaq fl-arti, inkluża l-poeżija.
L-ilment ta' Grech Ganado jixbah lil dak ta' Anne Sexton f'"Consorting With Angels":
Sexton ukoll hija konxja li ħafna drabi l-Mara, l-aktar ġisimha, hija kostruzzjoni maskili, bħalma turi f'poeżiji bħal "Mr. Mine" u "For My Lover, Returning to his Wife" fejn tikteb:
Dawn l-oġġezzjonijiet jikkonfermaw il-ħsieb ta' de Beauvoir dwar it-tiswir tal-mara, eżerċizzju evidenti anki fil-poeżija Maltija tal-poeti rġiel.
Minkejja d-differenzi li wieħed jista' jara bejn il-mara Romantika u dik Moderna, fl-aħħar mill-aħħar din il-mara hija dejjem riżulatat ta' ideoloġija li tiffavorixxi forma u mhux oħra.
Iżda hemm mod ieħor kif Doreen Micallef u Grech Ganado jirreżistu l-kommodifikazzjoni ta' ġisimhom femminili, u dan huwa rifless fit-test innifsu.
Fid-daħla tiegħu għall-ktieb Iżda Mhux Biss (Grech Ganado, 1999) Bernard Micallef jirrikonoxxi t-tensjoni bejn il-persona femminili tal-kittieba (u ġisimha) u d-"diskors falloċentriku li jippredomina fuqha bħala identità femminili" (viiv-ix).
Grech Ganado teħles minn dan ir-repertorju riġidu mhux billi tabbandunah għal terminoloġija ġdida, iżda billi tesponi fih il-limiti, l-inkongruwenzi, id-diloġija, u l-intertestwalità li jikkaraterizzawh.
Tirrappreżenta tajjeb ħafna l-poeżija li fil-letteratura Maltija ma tinqediex b'termini miksuba mid-dinja teknoloġika, xjentifika, u industrijali [iżda] tikxef ir-relazzjonijiet moħbija, il-parodija inerent, u l-illoġiċità fl-istqarrija u fil-wiċċ tidher sħiħa.
Il-proċedura emanċipattiva f'din il-poeta tfeġġ fil-mod kif il-kuntrasti u r-relazzjonijiet poetiċi jissorprendu lill-qarrej għax joriġinaw minn diskors konvenzjonali li jsir sinifikativ għax jispikka bħala test li għadu ma ntemmx.
Sakemm il-mara ma tinqabadx f'tifsira fissa lanqas ma tinqabad mill-istutzzjonijiet u l-proċeduri li fihom dik it-tifsira għandha sehem operattiv, izda l-meanċipazzjoni bilfors isseħħ f'livelli ġodda ta' perċezzjoni li jingħarfu biss bħala distanza min-normi lingwistiċi.
L-argument ta' Bernard Micallef qiegħed jipponta lejn l-idea li t-test ta' Grech Ganado qiegħed jimita l-ispirtu emanċipattiv li l-femminiżmu Franċiż ippreksriva fil-forma tal-écriture feminine, kif propost l-aktar minn Cixous u Kristeva.
Fl-appell biex in-nisa jiktbu lilhom infushom u lil ġisimhom, Cixous tenfasizza l-ħtieġa li l-kitba femminili (li tista' tinkiteb anke mill-irġiel) tisfida r-reġimentazzjoni tal-fallogoċentriżmu.
Ir-riżultat ta' dan, kif jintwera anki fit-testi ta' Cixous u Kristeva nfushom fost oħrajn, huwa test li antiteleoloġiku, poetiku, metaforiku u mgħobbi bi xbihat (Sharrock 2006: 273, n.33).
It-test tal-kitba femminili huwa intimament marbut mal-ġisem tal-mara, proprju għax, skont Cixous u anki Kristeva, ħiereġ minn dan il-korp, mill-esperjenzi tal-mara bħala l-Ieħor li huwa mbarri mis-sistema tal-Ordni Simboliku maskili.
Cixous tagħmel din ir-rabta ċara:
Dan l-ispirtu rivoluzzjonarju u liberatorju huwa espress fil-poeżija ta' Doreen Micallef ukoll.
Il-versifikazzjoni 'illoġika' li tuża, it-test stampat b'tali mod li donnu jrid jisboq l-istess limiti fiżiċi tal-karta li fuqu huwa mitbugħ, ir-ripetizzjonijiet spissi, il-climaxes multipli li jintlaħqu fit-test, il-metaforizzazzjoni u l-intertestwalità; fi kliem ieħor dawk l-elementi letterarji li diversi kummentaturi (Edelstein, 1992; Klages, 2012: 48-49) iqisu bħala l-karatteristiċi ewlenin ta' mod ta' kitba li għadu jirreżisti li jiġi ddefinit.
Fejn hu r-Raġel?
F'dan il-punt ikun pertinenti li jiġi nnutat li l-forma tar-raġel hija assenti, u anki l-poeti nisa, filwaqt li wħud minnhom jesprimu x-xewqat tagħhom, jibqgħu lura milli jiddeskrivuh bl-istess dettall li l-poeti rġiel iddeskrivew il-figuri femminili.
Wieħed ikollu jissuspetta li minkejja din ix-xewqa l-kittieba nisa ma jħarsux, jew rari ħafna jagħmlu dan.
Jekk ninsew għal mument il-Ħarsa omosesswali fil-poeżija ta' Raymond Mahoney u Carmel Attard, nintebħu li fil-poeżija hemm nieqes ir-raġel, jew aħjar ix-xbieha tiegħu.
Huma rari x-xbihat tar-raġel.
F'Mary Meylak ir-raġel ma jidhirx, u f'Doreen Micallef u Maria Grech Ganado aktar tinħass l-assenza jew id-distanza tiegħu milli x-xbieha.
Fil-poeżija miktuba mill-irġiel, il-ġisem maskili jinħeba mill-aħjar possibbli, isir kemm jista' jkun trasparenti; jista' jinħass iżda ma jidhirx.
Dan kollu jikkorrispondi għal dak li Mulvey (1989a [1975]: 20) tgħid dwar ix-xbieha tar-raġel fiċ-ċinema klassiku: ir-raġel, bħala aġent, jiskansa l-Ħarsa u jirrifjuta u jirreżisti li jkun l-oġġett tagħha.
Bħala aġent, allura, se jkun huwa li jħares u se jagħmilha impossibbli li l-qarrejja (fil-każ tal-poeżija) jħarsu lejh.
Hawn ukoll tidher differenza kbira bejn il-poeti nisa u l-poeti rġiel.
In-nisa, x'aktarx minħabba li draw li jkunu oġġettivati, lesti jesponu rwieħhom – anzi ġisimhom – għall-Ħarsa tal-qarrejja billi jiddeskrivuh, jiddokumentawh meta jitkellmu fuqu u fuqhom infushom, iżda l-poeti rġiel prattikament qatt ma jagħmlu dan.
Il-poeta-raġel, dak li qiegħed iħares u joffrilna l-Ħarsa tiegħu, qatt ma jħares lejh innifsu: jurina l-oġġett tal-Ħarsa iżda qatt lis-suġġett, altrimenti s-suġġett jinbidel f'oġġett, fl-oġġett tal-Ħarsa tal-qarrejja.
Dan il-punt jista' jiġi illustrat b'dawn is-siltiet:
Missejtni – b'subgħajk petali u xewk missejtni,
bil-fwieħa tal-ġnien imsakkar ġo fija missejtni
sakemm difrejja mxebilka ggranfaw ma' wiċċek –
xagħrek ħabbiltlek, u doqtlok xufftejk,
snienek u għajnejk moħbija ħabbejtlek –
u għert għal xufftejja għax biesu 'l għajnejk.
Ftit ilu konna ta' xulxin
u int, qattusa fessudija,
xufftejk ħnejjiet ċirasa
fi tbissima bellusija.
U mellistek fi mkejjen privati
u dħakt u bkejt u tnehidt
u għidtli "biżżejjed" u għidtli "kompli".
U skirna u tirna, imrieżaq tlajjajna
f'għadajjar pistaċċa f'għelieqi tajjar.
Iż-żewġ siltiet jitkellmu fuq mument intimu bejn il-poeti u l-maħbubin tagħhom, bi preparazzjoni għall-att sesswali.
Iżda d-differenza bejniethom hija evidenti ħafna: il-poeta-mara titkellem fuq iż-żewġ iġsma – tagħha u tal-maħbub – filwaqt li l-poeta-raġel juri biss il-ġisem l-ieħor, b'assenza totali tal-ġisem tiegħu.
Eżempji bħal dawn hemm ħafna u mhux bilfors jittieħdu minn poeżiji ta' mħabba jew minn deskrizzjonijiet erotiċi tal-oġġett li l-Ħarsa tintefa' fuqu.
Ngħidu aħna f'"Ballata '69" (Azzopardi et.al., 1970) Fenech jitkellem fuq inċident tat-traffiku li fih mietu ġuvni u tfajla.
Huwa jiddeskrivi l-ġisem tat-tfajla qabel u wara l-inċident fatali, iżda x-xbieha tal-ġuvni tibqa' mistura.
Il-ġisem maskili huwa kważi inviżibbli fil-poeżija tal-poeta-raġel.
Hemm eċċezzjonijiet għal dan, iżda anki hawn, it-teorija ta' Mulvey tista' tgħin fl-interpretazzjoni tal-eċċezzjoni.
"L-Innu tal-Ħaddiema" ta' Dun Karm iġġiegħel lill-qarrejja jħarsu lejn dan il-ħaddiem raġel u jammirawh.
Iżda hawn il-figura tal-ħaddiem hija oġġett ta' ammirazzjoni, u l-preżenza tiegħu hija preżenza ta' xi ħadd li għandu poter, qawwa mqar fil-preżenza mmuskolata tiegħu.
Din ix-xbieha mhijiex passiva bħalma hi tan-nisa li qegħdin hemm għall-wiri, l-istess bħalma mhumiex għall-wiri s-suldati jimmarċjaw f'"Suldati Maltin" ta' Ġorġ Pisani (1945).
F'każi bħal dawn hemm stedina lill-qarrej raġel biex jimita lil dawn il-figuri u mhux biex jiggustahom bħalma jiggosta l-figura ta' mara sabiħa.
Anki meta l-poeta-raġel huwa parti mid-dijeġesi tal-poeżija, il-ġisem tiegħu qatt ma jidher.
"Clinic Blues" (Azzopardi et.al., 1972) tiddeskrivi lil waħda mara, u fl-istess waqt Azzopardi jistidinha għal erba' darbiet biex tħares lejh, iżda l-qarrejja ma jsiru jafu qatt kif jidher dan il-poeta.
Jaf hemm raġuni oħra għala l-poeta-raġel ma jesponix lilu nnifsu.
Kif intwera, hemm dan il-ħsieb binariku li l-ekonomija fallika tippromwovi kontinwament: il-Mara essenzjalment hija ġisem, ir-Raġel huwa l-ħsieb.
Huwa għalhekk ukoll li l-ġisem tal-mara huwa daqshekk espost u l-ġisem tar-raġel moħbi.
Jekk fl-ideoloġija maskili l-Mara hija ġisem, ma jistax jonqos li l-poeta-raġel jiddeskrivih kontinwament bil-Ħarsa tiegħu.
Kif intwera, ir-referenzi għall-korp femminili huma numerużi ħafna, iżda r-Raġel, dik il-forma razzjonali li tinsab f'oppożizzjoni għall-materja femminili, iħares u jiskrutinja mingħajr ma jidher.
Dan l-iskrutinju maskili huwa l-mezz ewlieni kif ir-Raġel jieħu u jżomm ir-rwol ta' suġġett u tan-naħa potenti.
Għalhekk f'"Għanja ta' Mħabba" Azzopardi (1984) iħares lejn din il-mara u jgħidilha: "Ħbub għajnejja qmura/ lesti ħa jferuk" (vv.
Il-feriment ifakkar fl-attitudni vjolenti li diversi poeti-rġiel jieħdu fil-metaforizzazzjoni tal-att sesswali, filwaqt li jfakkar ukoll fil-Ħarsa penetranti li trid tiskopri u toġġettivizza lill-mara.
B'kuntrast ma' dan, il-poeta-mara tħares lejn ir-Raġel bħala ġisem, l-istess kif tħares lejha nfisha, bid-differenza li l-ħsieb jixbah aktar lill-ħsieb fenomenoloġista fejn il-ġisem u l-innifsi huma ħaġa waħda.
Hekk ngħidu aħna f'"Ħobż" Grech Ganado (2001) tgħid lil dan ir-raġel:
kliemek hu ġismek, kliemi
hu ġismi, partikli, xewk, imsiemer,
laħam magħġun mit-tama,
mill-fidi ta' mħabbti, li tibqa' tgħum
bħal mewġa ddawwal (vv.
Hawnhekk hawn iż-żewġ iġsma esposti, u hawn it-twaħħid tal-ġisem mal-innifsi kif jidher ukoll f'"Int" (Grech Ganado, 2005): "Fid-dehxa ta' ġismek/ insir nafek, insir naf min int, int" (vv.
Hemm il-kwistjoni jekk l-inviżibilità tar-Raġel tistax tiġi interpretata bħala assenza.
Dan mhuwiex il-każ biss għaliex ir-Raġel huwa dak li jġorr il-Ħarsa u jwassalha għand il-qarrejja, iżda wkoll għaliex hemm każi fejn il-poeta-raġel jesponi lilu nnifsu u lil ġismu.
Is-sens doppju tal-kelma 'ġismu' huwa intenzjonat: jekk il-poeta-raġel ineħħi kull deskrizzjoni ta' wiċċu, ta' idejh u ta' partijiet oħrajn biex b'hekk jinħeba wara l-Ħarsa tiegħu, mhux l-istess jista' jingħad dwar ir-referenzi għall-fallu/pene.
F'għadd kbir ta' poeżiji l-poeta-raġel jesprimi bħal ammirazzjoni lejn il-pene u l-funzjonijiet sesswali tiegħu.
Minbarra dawk l-eżempji li nġiebu diġà, hemm dawk il-waqtiet meta l-poeta jesprimi s-sodisfazzjon li żverġna tfajla bħal f'"Għamiltek Mara" (Attard, 1980) għaliex il-poeta jħoss li bid-deflorazzjoni lit-tfajla għamilha mara; "Impressjoni 268" (Azzopardi et.al, 1971) li fiha Azzopardi jara lil din it-tfajla li għadu kemm żverġna "titniehed għarqana/ bil-pompa ta' mħabbti/ tinfirex taħt żaqqha" (vv.
F'poeżiji oħrajn hemm referenzi għall-erezzjoni penili: "Mistoqsija" (Attard, 1980) bil-metafora "qawmien l-imħabba" (v. 21); "L'Air de l'Eau" (Marshall, 1971) tagħmel referenza għar-reazzjoni sesswali tal-poeta għat-tfajla li "titwaddab f'dirgħajja għal alla li ħalaqha/ il-ħarsa f'wiċċi tibqa' żonqor/ (tinbidel biss il-forma tal-qalziet)" (vv.80-82); jew "Rendezvous" (Mizzi, 1998) fejn l-att sesswali huwa ċċelebrat l-aktar bil-virilità tal-pene erett jippenetra lill-mara, "għax imqajjem bħal qatt qabel/ nivvampja/ fi rxoxt" (vv.
Hemm ukoll poeżiji li jirreferu għall-eġakulazzjoni bħala l-funzjoni u l-kisba l-aktar importanti tal-pene: "Wellidtni mill-Ġdid" (Attard, 1980) fejn il-metafora tal-bjuda tirreferi għall-isperma, "u noħroġ minn ġismi/ il-għanja bajda" vv.
20-21); jew meta Fenech juża l-metafora tax-xmara fi "Ħsibijiet fuq Stil Ħajku" (Azzopardi et.al., 1970), "xmaret imħabbti/ tfawwar sa tinfirex fik".
Hemm ukoll iċ-ċajt li jinkludi dan l-istess eloġju lill-pene, b'referenzi għad-daqs kbir tal-pene, il-virilità u l-masturbazzjoni: "Is-Serratizz" (Buttigieg, 1970) tagħmel referenza għall-erezzjoni u d-disfunzjoni penili bil-metafora fallika, "Is-serratizz tela' nċanat u sbejjaħ [...] 'mma wara ftit tas-snin tfellel u xxaqqaq", l-istess kif jinstab f'"Marlene" (Buttigieg, 1970) b'metafora iktar burleska, "u żewġha miexi lambranzetta magħha/ taħsbu li ħareġ bil-grandfather's clock"; "Is-Sriep Indjani li Għidtli li Xtrajt" (Azzopardi, 1976) fejn il-burlesk jagħti anki ħjiel antiklerikali fix-xbieha ta' soru trewwaħ l-orgni "bil-manku f'idha ġġerrih 'il fuq u 'l isfel" (vv.
Din il-konċentrazzjoni tal-poeta-raġel fuq il-pene hija riflessa wkoll fil-biża' mill-kastrazzjoni, l-ansjetà li skont Freud tikkaratterizza l-iżvilupp psikosesswali tat-tfal subien.
Il-'gost' bil-pene – is-sineddoke tal-irġulija – jista', għaldaqstant, jiġi interpretat bħala ritaljazzjoni għal dan il-biża'.
Madankollu, hemm każi li fihom il-poeta-raġel jesprimi b'mod enfatiku din it-tensjoni kif jagħmel Mario Azzopardi f'"Illejla x-Xita" (Azzopardi et.al., 1970), "jekk jintebħu bid-duħħan tas-sagrifiċċju tagħna/ lili jikkastrawni b'xeba' vireg tal-bambù" (vv.
Victor Fenech, b'laqta umoristika għalkemm b'serjetà kbira jesprimi l-ansjetà tal-kastrazzjoni f'wieħed mill-ħajki tiegħu (Fenech, 1999):
Dik ħasda li ħadt!
Ħsibt rajt xi fallu mqaċċat –
kienet faħxija!
Ir-referenzi spissi għall-organu sesswali tagħhom mill-poeti-rġiel jikxfu l-preżenza tar-raġel, anki jekk il-kumplament tal-ġisem huwa trasparenti.
Il-ġisem tar-raġel, allura, qiegħed hemm, fil-parti li magħha jorbot l-identità maskili tiegħu.
Dawn l-eżempji miġjuba hawnhekk, flimkien ma' oħrajn mistħarrġa fil-kapitlu dwar is-sess, jikkonfermaw dak li jikteb Richard Schmitt (2002: 50):
[Enfasi fl-oriġinal.]
Il-preżenza maskili fil-poeżija tal-irġiel tidher fil-preżenza awtorevoli, jekk mhux ukoll awtoritarja, tal-organu sesswali tagħhom.
Huwa importanti li wieħed jinnota li l-eżempji li nġiebu biex jikxfu l-preżenza maskili fil-forma tal-fallu, bl-eċċezzjoni ta' Anton Buttigieg, ittieħdu kollha mill-poeti tat-tieni nofs tas-seklu għoxrin.
Filwaqt li hemm ideal komuni tax-xbieha femminili (fejn id-differenzi huma biss fid-dettall, ngħidu aħna t-tfajla tkunx samra jew bjonda, Maltija jew Skandinava) il-poeti ta' wara r-Romantiċiżmu ħassewhom aktar liberi li jitkellmu mhux daqstant dwar ix-xewqat tagħhom (li dwarhom tkellmu wkoll ir-Romantiċi), daqskemm dwarhom infushom bħala ġisem sesswali.
Mill-banda l-oħra, din il-libertà fl-espressjoni dwar l-organu, tixhed rabta ssikkata ħafna ta' biżgħat u ansjetajiet dwar l-"arma" aggressiva iżda fl-istess waqt vulnerabbli tagħhom.
Il-ħsieb oriġinali li mmotivani nidħol għal dan l-istudju kien li nagħti rendikont tax-xbihat korporji fil-poeżija Maltija tas-seklu għoxrin.
Fil-bidu l-idea kienet li jiġi kkompilat katalgu ta' xbihat u kif dawn setgħu nbidlu matul iż-żmien.
Fil-mumenti l-aktar bikrin tal-istudju seta' kien hemm il-ħsieb li dawn ix-xbihat setgħu jkomplu jimmarkaw id-differenza bejn iż-żewġ movimenti letterarji li ddominaw l-aħħar seklu.
Iżda l-ġisem, bħala prodott kulturali, ma jistax jiġi sempliċement ikkatalogat u lanqas ma jista' jitkejjel b'riga trasparenti li tistabbilixxi pretensjonijiet ta' newtralità.
Jekk, kif intwera, il-poeżija ma kinitx newtrali fit-trażmissjoni tagħha tal-ġisem uman, lanqas dan l-istudju ma jista' jitqies bħala innoċenti.
Minħabba l-sfond teoriku addottat, ir-riżultat aħħari ta' dan ix-xogħol jipponta lejn id-differenza bejn il-poeti Maltin mhux fuq linji ta' epoka iżda fuq linji ta' ġens.
Il-mod differenzjat kif ix-xbihat korporji huma ttrattati skont il-ġens tagħhom, u l-mod kif dan it-trattament ivarja skont il-ġens tal-kittieba, wassal biex jintlaħqu l-konklużjonijiet miġjuba hawnhekk.
Meta wieħed iqis, kif intwera fl-aħħar kapitlu, li mqar il-poeżija reliġjuża jew dik li tinkludi referenzi reliġjużi, hija kjarament demarkata bejn is-sessi, allura aktar u aktar l-istudju kellu jisħaq fuq din id-differenzazzjoni.
Bħal kull studju ieħor, dan mhuwiex studju konklużiv, mhux biss għaliex iffoka fuq il-poeżija mingħajr referenza għall-proża, iżda wkoll għaliex ikkonċentra biss fuq żewġ movimenti li kienu prominenti fis-seklu għoxrin.
L-istorja letterarja Maltija għad trid issegwi dak li beda jinkiteb minn awturi fil-perjodu ta' wara dawn il-movimenti, l-aktar għaliex, kif ġie indikat f'partijiet differenti f'dan l-istudju, il-ġisem u l-Ħarsa lejh qegħdin jinbidlu l-ħin kollu.
L-istudji korporji, li saru dixxiplina akkademika fihom infushom, joffru firxa wiesgħa u għadd kbir ta' opportunitajiet ta' analiżi.
Wieħed għad irid jara, pereżempju, kif il-preżenza ta' iġsma klandestini, il-ħajja ta' iġsma diġitali u ċibernetiċi f'soċjetà li qiegħda ssir aktar sekulari u miftuħa u fl-istess waqt aktar reġimentata u kkontrollata, se tiġi riflessa fil-letteratura li bdiet tinkiteb l-għada tas-seklu għoxrin.
